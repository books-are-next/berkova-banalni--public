<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>banalni_pribeh-11</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="banalni_pribeh-11" xml:lang="cs-CZ">
		<div class="_idGenObjectStyleOverride-1">
			<p id="_idParaDest-10" class="MLP_uroven2_kapitola ParaOverride-1">10</p>
			<p class="MLP_text_bez1radku ParaOverride-1">Je ráno. Časné ráno&#160;– začalo svítat. Eva se probouzí chladem: ležela nepřikrytá na posteli, s&#160;očima červenýma nevyspáním a&#160;pláčem&#160;– kolem roztrhané rodinné fotografie.</p>
			<p class="MLP_text ParaOverride-1">Zvolna se zvedá, aby šla zavřít otevřené okno&#160;– a&#160;s&#160;mírným leknutím přitlumeného polovědomí najde na lešení ležet Borise, zabaleného v&#160;hadrech, obestavěného prkny, aby nespadl.</p>
			<p class="MLP_text ParaOverride-1">„Proboha! Co tu děláte?“</p>
			<p class="MLP_text ParaOverride-1">„Izvinitě&#160;– pardon&#160;– promiňtě…“</p>
			<p class="MLP_text ParaOverride-1">„To jste tu byl celou noc? Proč&#160;– jste tu spal? Pojďte dovnitř, tady zmrznete!“</p>
			<p class="MLP_text ParaOverride-1">Boris pomalu, rozlámaně a&#160;ztuhle leze dovnitř.</p>
			<p class="MLP_text ParaOverride-1">„Ja vas ochraňál.“</p>
			<p class="MLP_text ParaOverride-1">„Jo…? A&#160;před čim?“</p>
			<p class="MLP_text ParaOverride-1">„Pered vami. Ja vam daval energiju&#160;– nechechtájtěs, eto seriózno! V&#160;kupálňu vazmóžno?“</p>
			<p class="MLP_text ParaOverride-1">Boris leze dovnitř, Eva se ptá, jestli čaj nebo kafe, staví na čaj a&#160;kafe a&#160;je jí velmi milo mít u&#160;sebe v&#160;tuhle chvíli lidskou bytost. Je jí milé, že je to muž, protože ji právě muž opustil; je jí milé, že je to muž, s&#160;nímž není třeba diskutovat, protože by další diskusi o&#160;životě už nevydržela. Je jí milé, že je to absolutní cizinec: úplně odjinud, živí se rukama a&#160;jeho svět má prostší, pevnější dimenze, než jsou ty její&#160;– není v&#160;něm nic spojitého s&#160;její zvetšelou a&#160;zmarněnou minulostí; je jí milé, že to je muž, který ji nebude obtěžovat svou sexuální přitažlivostí, protože jestli by něco právě teď nezvládla, tak povinnost být přitažlivá.</p>
			<p class="MLP_text ParaOverride-1">„Garjáčij čaj, jésli vazmóžno&#160;– balšóje spasíba!“</p>
			<p class="MLP_text ParaOverride-1">Boris se v&#160;koupelně spláchl horkou vodou a&#160;frká, prská, cáká, stříká jako kůň a&#160;frotýruje se ručníkem; Eva si s&#160;úsměvem představuje tu spoušť cákanců na zdi a&#160;kolem zrcadla, louži na zemi a&#160;nepoužitelný ručník. Je jí to velmi příjemně jedno.</p>
			<p class="MLP_text ParaOverride-1">Boris vychází ještě mokrý, natahuje na sebe tílko a&#160;zalívá kytku u&#160;okna.</p>
			<p class="MLP_text ParaOverride-1">„Vy potrebujetě ňuchat žluty kytky. Vam treba energija. Žluty kytky dadut energiju.“</p>
			<p class="MLP_text ParaOverride-1">Eva položí na stůl kafe a&#160;čaj, Boris se usadí na křeslo. Eva je velmi vyčerpaná&#160;– pracně, ale vlídně se snaží o&#160;konverzaci.</p>
			<p class="MLP_text ParaOverride-1">„Jak dlouho jste tady? Myslím v&#160;Čechách?“</p>
			<p class="MLP_text ParaOverride-1">„Okolo pol roka.“</p>
			<p class="MLP_text ParaOverride-1">„Jste Ukrajinec? Nebo Rus?“</p>
			<p class="MLP_text ParaOverride-1">„Ja ně Rus. Ja Moldavan!“</p>
			<p class="MLP_text ParaOverride-1">Eva marně loví v&#160;paměti, kde že leží Moldávie.</p>
			<p class="MLP_text ParaOverride-1">„Éto málenkaja zemlja meždu Ukrajinou i&#160;Rumuniou; tože byla v&#160;Savětskom sajuze&#160;– takája málenkaja, nevidno na mapě.“</p>
			<p class="MLP_text ParaOverride-1">„Ale moldavština je slovanský jazyk, ne?“</p>
			<p class="MLP_text ParaOverride-1">„Nije!&#160;– moldavština blizu rumunskomu, i&#160;italskomu jazyku; pa rusky my byli dolžny&#160;– museli gavariť vo vsjom Savětskom sajuze.“</p>
			<p class="MLP_text ParaOverride-1">„Řekněte mi něco moldavsky.“</p>
			<p class="MLP_text ParaOverride-1">Boris něco řekne, Eva nerozumí. Podobá se to cikánštině.</p>
			<p class="MLP_text ParaOverride-1">„A&#160;jak dlouho tu budete pracovat?“</p>
			<p class="MLP_text ParaOverride-1">„Uvídimo. Ja chaču svojej dočke&#160;– svojej dcére&#160;– postáviť dom.“</p>
			<p class="MLP_text ParaOverride-1">Eva skrývá mírné pobavení: „Jo? A&#160;kde&#160;– tady? Jo?? A&#160;kolik vám platěj za hodinu?“</p>
			<p class="MLP_text ParaOverride-1">„Tridcať kron.“</p>
			<p class="MLP_text ParaOverride-1">Eva potlačí úsměv a&#160;pokývá hlavou: „No&#160;– to teda máte co dělat.“</p>
			<p class="MLP_text ParaOverride-1">„Ja znáju rabótať, ja búdu óčeň mnógo rabótať!“</p>
			<p class="MLP_text ParaOverride-1">„No&#160;– to budete muset. Víte, kolik tu stojej parcely&#160;– projekty, povolení&#160;– materiál&#160;– cihly a&#160;tak?“</p>
			<p class="MLP_text ParaOverride-1">„Tréba informácie…“</p>
			<p class="MLP_text ParaOverride-1">„No&#160;– to teda jo…“ Eva se pro sebe usměje nad tímhle dalším dojemně patetickým, beznadějným hrdinou, co přijel odkudsi s&#160;velikým snem&#160;– který se mu nikdy nemůže splnit, protože je to sen nedosažitelný i&#160;pro mnoho domorodců. Natož pro dalšího přibloudilce z&#160;bývalého sajuzu&#160;– čert ho byl světu dlužen. Ale nebude to Eva, kdo to všechno tomuhle člověku vysvětlí.</p>
			<p class="MLP_text ParaOverride-1">„No, víte&#160;– ono to tady taky není tak jednoduché&#160;– já mám dceru už dospělou&#160;– a&#160;tenhle byt jsme s&#160;manželem koupili&#160;– no to ani nebudu říkat za kolik&#160;– prodali jsme dvě chalupy po rodičích&#160;– dcera je teď se svou dcerou v&#160;našem starém bytě&#160;– a&#160;tohle mělo bejt&#160;– na starý kolena. Jako pro nás…“ (Sevřelo se jí to v&#160;krku&#160;– co mu to tady vykládá?)</p>
			<p class="MLP_text ParaOverride-1">„No nic&#160;– já jen, že… je tu hodně lidí od vás&#160;– a&#160;z&#160;dalších republik bejvalýho sajúzu, no&#160;– ale přeju vám hodně štěstí.“ (Hořký úsměv. Boris uctivě mlčí. Konverzace vázne.)</p>
			<p class="MLP_text ParaOverride-1">„Jaká je vaše původní profese?“</p>
			<p class="MLP_text ParaOverride-1">„Šafjor“</p>
			<p class="MLP_text ParaOverride-1">Ticho.</p>
			<p class="MLP_text ParaOverride-1">„Ja jéchal gruzavikom, balšój&#160;– velkij&#160;– naklaďák&#160;– krasávec! Ural, Kavkaz&#160;– Sibir&#160;– vsjo!“</p>
			<p class="MLP_text ParaOverride-1">Eva cítí, že by měla upřímně žasnout nad velikostí Sovětského svazu, ale nějak se jí nechce. Navíc má dojem, že pro hosta udělala dost, když ho rozmrazila, a&#160;bez problémů vnímá jeho ruskou češtinu. Zdvořile pokývá hlavou.</p>
			<p class="MLP_text ParaOverride-1">Boris se odmlčel, trochu zaražen, že v&#160;téhle zemi se nad rozlehlostí a&#160;velikostí sajuzu tolik nežasne, a&#160;neví, o&#160;čem mluvit dál. Ještě nedopili, tak vyndává fotky:</p>
			<p class="MLP_text ParaOverride-1">„Éto zděs maja dóčka i&#160;éto maja vnúčka.“</p>
			<p class="MLP_text ParaOverride-1">Eva zdvořile prohlíží a&#160;chválí.</p>
			<p class="MLP_text ParaOverride-1">Podá jí řidičák: „I&#160;zděs moj pásport šafjóra&#160;– savjétskij i&#160;moldávskij.“</p>
			<p class="MLP_text ParaOverride-1">Eva to prostuduje: „Jmenujete se Boris?&#160;– Já jsem Eva.“</p>
			<p class="MLP_text ParaOverride-1">Boris se zdvořile ukloní, jak mu křeslo dovoluje.</p>
			<p class="MLP_text ParaOverride-1">Zas ticho.</p>
			<p class="MLP_text ParaOverride-1">„Jéva… nu vot…“</p>
			<p class="MLP_text ParaOverride-1">Eva má trochu pocit viny za svůj rezervovaný postoj k&#160;ruštině a&#160;Rusům, tak se tedy taky blíž představuje, aby překlenula mlčení.</p>
			<p class="MLP_text ParaOverride-1">„Já učím studenty; literaturu, knigy, čitať&#160;– panimať&#160;– i&#160;pisať tože…“ Ačkoli&#160;– že učím studenty napsat povídku, to by mu mohlo bejt fuk jako mně Ural…</p>
			<p class="MLP_text ParaOverride-1">„Jásno: učiš děti čitáť i&#160;pisáť&#160;– učítělnica, rozúmim.“</p>
			<p class="MLP_text ParaOverride-1">„No&#160;– dalo by se to tak říct. A&#160;taky mám vnučku. A&#160;dceru.“</p>
			<p class="MLP_text ParaOverride-1">Boris se zachechtá, vděčně, že se může nějak projevit. „Ech&#160;– děduška s&#160;bábuškoj pijut kafe.“</p>
			<p class="MLP_text ParaOverride-1">Eva se zdvořile zasměje, ale moc veselo jí z&#160;toho není.</p>
			<p class="MLP_text ParaOverride-1">Boris se uvolněně protáhne. „Kakaja zděs tišina.“</p>
			<p class="MLP_text ParaOverride-1">„No, v&#160;tomhle kraji není moc průmysl…“</p>
			<p class="MLP_text ParaOverride-1">„Ja němyslju promyšlenosť: tišina patamušto zděs něstreljajut…“</p>
			<p class="MLP_text ParaOverride-1">„Jako že se tu nestřílí…??“</p>
			<p class="MLP_text ParaOverride-1">„U&#160;nas v&#160;Kišiněvě&#160;– eto glavnyj gorod&#160;– tam každyj věčer, každyj děň slyšať iz lesa, kak streljajut. Ratata! Každyj děň něskolko ljuděj najdut mrtvych v&#160;lesu.“</p>
			<p class="MLP_text ParaOverride-1">Evě se prohodila stupnice hodnot: tenhle člověk má opravdu jiné starosti než banální rozvod po banální krizi; od této chvíle se na něj dívá jinak…</p>
			<p class="MLP_text ParaOverride-1">„Maja dočka pisala, što troch majich malčikov uže ubili…“</p>
			<p class="MLP_text ParaOverride-1">Eva civí, on vysvětluje:</p>
			<p class="MLP_text ParaOverride-1">„Majich: katorych ja učil. Ja dóma zanimálsa spórtom, box, džudo, zapas; ja iměl svajich malčikov, katorych izučal i&#160;treniroval&#160;– nu&#160;– tri uže…“</p>
			<p class="MLP_text ParaOverride-1">„Jak to…?“</p>
			<p class="MLP_text ParaOverride-1">„Nu&#160;– Jéva. Kak. Chočeš s&#160;banditami&#160;– jésli něchočeš s&#160;nimi, uběžaj. Nebo ubijut. Vsjo. I&#160;eti mají ochraňali adnavo…“</p>
			<p class="MLP_text ParaOverride-1">„To je děsný…“</p>
			<p class="MLP_text ParaOverride-1">On vstane, Eva má o&#160;čem přemýšlet; zavalila ji veliká lítost nad sebou&#160;– nad ním&#160;– nad světem…</p>
			<p class="MLP_text ParaOverride-1">„Što dělať, takyj život… Nu&#160;– spasiba balšoje za káfe i&#160;čaj&#160;– vy spasila moju žizň&#160;– zachranila život… Uže čas&#160;– musim na rabotu&#160;– ničevo něbojtěs&#160;– vsjo budět charašo.“</p>
			<p class="MLP_text ParaOverride-1">Eva sotva stojí a&#160;civí na něj s&#160;očima plnýma slz. Boris opakuje:</p>
			<p class="MLP_text ParaOverride-1">„Vsjo budět charašo…“</p>
			<p class="MLP_text ParaOverride-1">„Jo? A&#160;kdy?“</p>
			<p class="MLP_text ParaOverride-1">„Mmm&#160;– uvidimo. Počekajem. Buděm rabotať&#160;– rabotať tréba&#160;– i&#160;patóm…“</p>
			<p class="MLP_text ParaOverride-1">Vrací se zas k&#160;oknu, Eva se na něj dívá&#160;– stojí uprostřed místnosti, jako by měla co chvíli upadnout, mluví tiše, bezhlese:</p>
			<p class="MLP_text ParaOverride-1">„Já&#160;– mám teď nějaký problémy&#160;– rozumíte…“</p>
			<p class="MLP_text ParaOverride-1">Ani neví, proč mu to říká&#160;– nějak jí došla pára&#160;– Boris kývne, vypadá, že chápe, a&#160;vážně čeká, co mu Eva ještě chce říct.</p>
			<p class="MLP_text ParaOverride-1">„Prosím vás&#160;– nezlobte se&#160;– promiňte&#160;– můžu vás o&#160;něco požádat? Já&#160;– mohla bych se vás&#160;– trochu&#160;– chytit?“</p>
			<p class="MLP_text ParaOverride-1">Boris velmi vážně přitaká a&#160;stoupne si před ni, s&#160;rukama mírně od těla, jako že je k&#160;dispozici. Je to velmi vážná chvíle. Ani náznak sexu či koketerie; dva tonoucí potkali stéblo. Eva jde k&#160;Borisovi, otočí si ho zády a&#160;obejme ho: přimkne se k&#160;němu pevně, to potřebovala. Něčeho&#160;– někoho se chytit. Zavřela oči a&#160;drží slzy na krajíčku. Zhluboka dýchá&#160;– pevně se drží Borisových zad, opře se o&#160;ně tváří a&#160;rozpláče se naplno…</p>
			<p class="MLP_text ParaOverride-1">Boris zřejmě dokonale rozumí a&#160;drží.</p>
			<p class="MLP_text ParaOverride-1">„Vazmi, děvočka, vazmi&#160;– vsjo budět charašo…“</p>
			<p class="MLP_text ParaOverride-1">Eva vydechne úlevou, otře slzy, a&#160;jako by se nechtěla odlípnout, s&#160;rozpaky poděkuje.</p>
			<p class="MLP_text ParaOverride-1">„Dík, nezlobíte se?“</p>
			<p class="MLP_text ParaOverride-1">„A&#160;kakže! Ja kamarad&#160;– ili chuj sabačij?“</p>
			<p class="MLP_text ParaOverride-1">Eva se skrze slzy zasměje.</p>
			<p class="MLP_text ParaOverride-1">„Nu! Vot! Uže chechtáješ&#160;– charašo! Tak tréba!“</p>
			<p class="MLP_text ParaOverride-1">Evě se opravdu ulevilo&#160;– Boris se chystá zas k&#160;oknu.</p>
			<p class="MLP_text ParaOverride-1">„Klidně zas přijďte! A&#160;můžete i&#160;dveřma!“</p>
			<p class="MLP_text ParaOverride-1">Podává mu vizitku: „Tady&#160;– kdybyste chtěl předem zavolat…“</p>
			<p class="MLP_text ParaOverride-1">Boris se svraštělým čelem slabikuje Evinu školní vizitku&#160;– ohromeně vzhlédne:</p>
			<p class="MLP_text ParaOverride-1">„Profésor!! Ja dúmal, što vy učítělnica&#160;– i&#160;vy profésor!“</p>
			<p class="MLP_text ParaOverride-1">Eva mu rychle vezme vizitku, aby se situace nezměnila, roztrhne ji a&#160;zahodí.</p>
			<p class="MLP_text ParaOverride-1">V&#160;Kišiněvě se střílí. Že je profesorka, to jí životní sílu nedodá. Je třeba se zvednout. Eva se usměje.</p>
			<p class="MLP_text ParaOverride-1">„Přijďte oknem. Kdykoli.“</p>
			<p class="MLP_text ParaOverride-1">Boris se taky usměje&#160;– poprvé&#160;– sebere roztrženou vizitku a&#160;odporoučí se oknem. Eva ho sleduje vděčným pohledem, jako Pátka na svém ostrově…</p>
		</div>
</body>
</html>