<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>banalni_pribeh-10</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="banalni_pribeh-10" xml:lang="cs-CZ" xmlns:xml="http://www.w3.org/XML/1998/namespace">
		<div class="_idGenObjectStyleOverride-1">
			<p id="_idParaDest-9" class="MLP_uroven2_kapitola ParaOverride-1">9</p>
			<p class="MLP_text_bez1radku ParaOverride-1">Eva se malátně vrací do bytu. Rozhlíží se, jako by tu byla poprvé, odkládá svršky a&nbsp;pomalu se to v&nbsp;ní rozpouští: ví, že by měla dát věci i&nbsp;sebe do pořádku, ale nejde to&nbsp;– nejde to; občas něco vezme do ruky&nbsp;– a&nbsp;zase položí&nbsp;– nebo dá jinam&nbsp;– a&nbsp;pak zpět&nbsp;– svět se rozpadl na nespojité jednotliviny&nbsp;– nic s&nbsp;ničím nesouvisí a&nbsp;všemu konání schází odpověď na prostou otázku: „Proč?“</p>
			<p class="MLP_text ParaOverride-1">Umejt se a&nbsp;jít si lehnout&nbsp;– a&nbsp;proč?</p>
			<p class="MLP_text ParaOverride-1">Protože se musí zejtra do práce. A&nbsp;proč?</p>
			<p class="MLP_text ParaOverride-1">No protože se to musí a&nbsp;penízky a&nbsp;co by tomu řekli lidi kolem a&nbsp;tak vůbec a&nbsp;všelijak. A&nbsp;proč? Nebylo by lepší nechat to všechno plavat? A&nbsp;jenom spát? Anebo civět před sebe?</p>
			<p class="MLP_text ParaOverride-1">Eva usedne na kraj křesla, aby všechno nechala plavat a&nbsp;civěla před sebe&nbsp;– ale zakrátko má byt plný postav, které jí přišly vynadat…</p>
			<p class="MLP_text ParaOverride-1">A&nbsp;je to bilance: postavy mohou mlčet, mohou se potměšile usmívat či nesouhlasně mračit&nbsp;– Eva stejně ví, jakou námitku, jaký výčet nedokonalostí, nezvládnutí, pochybení a&nbsp;jiných hříchů představují…</p>
			<p class="MLP_text ParaOverride-1">„Dvacet pět let&nbsp;– ach bože&nbsp;– a&nbsp;co z&nbsp;toho…“</p>
			<p class="MLP_text ParaOverride-1">Na křesle pohodlně uvelebený manželský poradce jako odpověď mechanicky odříkává:</p>
			<p class="MLP_text ParaOverride-1">„Říká se tomu krize prázdného hnízda…“</p>
			<p class="MLP_text ParaOverride-1">„Dej mi pokoj!“</p>
			<p class="MLP_text ParaOverride-1">Byly doby, kdy uctívala manželské poradce jako šamany: vidění světa ve vztazích, to byla novinka, která jako blesk rozčísla šedivý svět tvrzení a&nbsp;důkazů, svět literární vědy; už neříkala „jak jsme právě dokázali“, ale „jak se to z&nbsp;tohoto hlediska jeví“; už neříkala „toto je pravda“&nbsp;– ale „já to vidím takhle“. To byl objev pro snaživou žínku! Nadšena novou optikou jako novou hračkou vrhla se do páchání dobra a&nbsp;svoje vlažné, formální, nespojité manželství se jala vylepšovat hlava nehlava. A&nbsp;bylo po ptácích: vlažný, formální a&nbsp;nespojitý manžel se ukázal být s&nbsp;dosavadním stavem zcela spokojen&nbsp;– i&nbsp;žasl naopak, s&nbsp;čím že ona spokojena není: poradna? Proč poradna? Jak poradna? Nic poradna! Copak dělám něco blbě? Mně nikdo radit nebude! Že jsme si daleko? Ty seš daleko! Já nejsem daleko, jsem tady, prdlajs daleko, a&nbsp;nech mě bejt!</p>
			<p class="MLP_text ParaOverride-1">Eva nejdřív nechápala, proč se s&nbsp;ní manžel utkává jako s&nbsp;nadřazenou mocností, ale pak si řekla, že taky nemusí rozumět všemu, co se jí před nosem děje, a&nbsp;věnovala se praktickým krokům nápravy. Četla odbornou literaturu, navštěvovala poradny, pracovala na sobě&nbsp;– a&nbsp;přitom jí uniklo, že má-li ta legrace k&nbsp;něčemu být, měli by oba chtít zhruba totéž. Jenže nechtěli: Eva chtěla změnu&nbsp;– a&nbsp;Jaromírovi se naopak líbilo, jak za dlouhých temných večerů, kdy jiné dvojice se věnovaly tanci, sexu či dobré knize, naslouchá Eva jeho vzpomínkám na těžké dětství a&nbsp;činí si poznámky do notýsku. Ani si nevšimla, že se sbližují a&nbsp;jsou s&nbsp;manželem spojeni ne jako muž a&nbsp;žena, ale jako rodič a&nbsp;dítě.</p>
			<p class="MLP_text ParaOverride-1">Poradce, pohodlně rozvalený v&nbsp;Evině křesle, je jedním z&nbsp;mnoha, kterého Eva na své omylné cestě za štěstím potkala: není to ten kamarád, k&nbsp;němuž se kdysi obrátila o&nbsp;radu; je to takzvaný klasik, čili zastánce toho modelu rodiny, kterému se říká klasický a&nbsp;spočívá v&nbsp;tom, že ženin život je muži k&nbsp;dispozici: žena se stará o&nbsp;jeho byt nebo dům, o&nbsp;jeho děti, čistotu a&nbsp;pohodlí; dělá vše, čeho je třeba, aby se on mohl nerušeně věnovat tomu, co ho baví. Připustit, že žena je taky člověk, totiž lidská bytost téže, nikoli nižší kategorie&nbsp;– to by pana poradce mohlo připravit o&nbsp;erekci.</p>
			<p class="MLP_text ParaOverride-1">Proto nepochybuje a&nbsp;má jasno: pohodlně se rozvalil a&nbsp;pak začal:</p>
			<p class="MLP_text ParaOverride-1">„Koukněte pani“&nbsp;– muži klasikova druhu oslovují i&nbsp;graduované ženy úhrnně „pani“; dělá jim dobře mluvit tak s&nbsp;„minoritami“, totiž se všemi, kdo jsou třeba početnější, ale nejsou bílý muž. A&nbsp;bílý muž na ně shlíží z&nbsp;výšin pyramidy lidství s&nbsp;blazeovaným nezájmem a&nbsp;laskavým pohrdáním:</p>
			<p class="MLP_text ParaOverride-1">„Koukněte pani, bije vás? Pije? Sází? Tak co byste chtěla?“</p>
			<p class="MLP_text ParaOverride-1">Eva by toho blba nejraděj nakopla, ale je fyzicky slabší než on. A&nbsp;vysvětlovat mu něco je marné, protože klasik kašle na to, co si kdo myslí; klasik o&nbsp;sobě nepochybuje, protože je bůh. Proto jsou takzvaní klasikové v&nbsp;hloubi duše ateisti, třeba jsou navenek klér: rádi by věřili, ale srdce jim to nedovolí; nemohou připustit nějakou autoritu nad sebou.</p>
			<p class="MLP_text ParaOverride-1">Byt už je plný postav Evina života: jsou tu kamarádi, spolužáci, známí, kolegové z&nbsp;práce, dcera Michaela řečená Myška i&nbsp;Pavla; přišli Evu soudit&nbsp;– anebo vyslechnout&nbsp;– nebo se jen podívat, jak umírá…</p>
			<p class="MLP_text ParaOverride-1">Eva v&nbsp;tlačenici blízkých vidí i&nbsp;matku.</p>
			<p class="MLP_text ParaOverride-1">„Mami!“ Eva má slzy na krajíčku. „Mělas pravdu, mami, má ženskou a&nbsp;předtim taky&nbsp;– a&nbsp;nejspíš furt!“</p>
			<p class="MLP_text ParaOverride-1">„No jestli já jsem to neřikala…“</p>
			<p class="MLP_text ParaOverride-1">„Mami, já jsem na dně…“</p>
			<p class="MLP_text ParaOverride-1">„No a&nbsp;nám zase celou zahradu rozhrabaly slepice&nbsp;– to je furt něco.“</p>
			<p class="MLP_text ParaOverride-1">„Mami&nbsp;– ten hodnej chlapec, co jedinej se mnou může vydržet, jak jste mi říkali, spal s&nbsp;mojí kamarádkou a&nbsp;teď si našel šedesátiletou slečnu, co miluje zlato, a&nbsp;představil ji Myšce a&nbsp;mejm kamarádům!“</p>
			<p class="MLP_text ParaOverride-1">„Ty seš moc přecitlivělá, to je vono!“</p>
			<p class="MLP_text ParaOverride-1">Všichni přítomní naslouchají s&nbsp;věcným zájmem entomologů: přitom berou do ruky a&nbsp;prohlížejí, co je v&nbsp;bytě: šaty, fotky, maličkosti patřící na krbovou římsu; různé předměty, které si navzájem ukazují a&nbsp;hovoří o&nbsp;nich, očichávají je a&nbsp;vůbec Evin život věcně studují. Během Evina hovoru s&nbsp;matkou se postupně stahují k&nbsp;nim, kolem nich a&nbsp;nad ně jako mračna, uzavírají se nad nimi jako klenba&nbsp;– a&nbsp;příležitostně se tiše vyjadřují k&nbsp;dialogu jako zdrženliví, neúčastní komentátoři…</p>
			<p class="MLP_text ParaOverride-1">Nejhorlivější Evin kolega ze školy to Evě přeje&nbsp;– má pocit viny, a&nbsp;to v&nbsp;něm budí agresi. Kolegyně vedle je tu nová, tak se drží stranou.</p>
			<p class="MLP_text ParaOverride-1">„No tak sme to věděli, no!“</p>
			<p class="MLP_text ParaOverride-1">„Já nevim, já jsem tu nová…“</p>
			<p class="MLP_text ParaOverride-1">„No tak sme s&nbsp;nima byli na večeři&nbsp;– přišli na fakultu&nbsp;– a&nbsp;co sem měl dělat?! Sem je měl vyhodit?“</p>
			<p class="MLP_text ParaOverride-1">Pavla: „Ty seš moc chytrá, rozumíš, vedle tebe se chlap musí cejtit jako blbec!“</p>
			<p class="MLP_text ParaOverride-1">Matka k&nbsp;Pavle: „Ale to je snad v&nbsp;pořádku, ne?“</p>
			<p class="MLP_text ParaOverride-1">Kolegyně: „Já nevim, já jsem tu nová.“</p>
			<p class="MLP_text ParaOverride-1">Stařenka z&nbsp;bufetu zatím prolézá a&nbsp;očichává byt, horlivě přitakává na tu či onu stranu a&nbsp;bere si ze skříní a&nbsp;z&nbsp;ledničky, co se jí líbí.</p>
			<p class="MLP_text ParaOverride-1">„No tak sem je pozval na chalupu&nbsp;– no bóže!“</p>
			<p class="MLP_text ParaOverride-1">Poradce si zjednává klid: „Přátelé, nic nového pod sluncem: říká se tomu…“</p>
			<p class="MLP_text ParaOverride-1">Eva už to nemůže vydržet, chytá se za hlavu: zoufale, prosebně: „Dejte mi pokoj!“</p>
			<p class="MLP_text ParaOverride-1">Boris zatím sedí na lešení, kouří a&nbsp;mlčky Evu pozoruje: je v&nbsp;bytě sama. Boris je na lešení taky sám, protože je noc. Dívá se zamyšleně, jak se Eva potácí prázdným bytem, brečí, oslovuje prázdné zdi a&nbsp;drmolí jakési prosby. Dívá se na ni soustředěně, ruce drží jako meditující Buddha: dlaněmi proti sobě, s&nbsp;konečky prstů u&nbsp;sebe, jako by čaroval.</p>
			<p class="MLP_text ParaOverride-1">Z&nbsp;Evina pohledu je uvnitř bytu husto: postavy jsou aktivnější a&nbsp;začínají na Evu útočit:</p>
			<p class="MLP_text ParaOverride-1">Kamarád: „No tak se zamiloval, tak mu to dopřej!“</p>
			<p class="MLP_text ParaOverride-1">Pavla: „Musíš to vidět taky z&nbsp;tý jeho stránky!“</p>
			<p class="MLP_text ParaOverride-1">Matka: „Já nevim, ke mně von se teda vždycky choval slušně…“</p>
			<p class="MLP_text ParaOverride-1">Kamarád: „Tak mu to vodpusť…“</p>
			<p class="MLP_text ParaOverride-1">Ale odpouští se nepřátelům! Ne těm, co slíbili snášet s&nbsp;námi dobré i&nbsp;zlé… Vrahům, prosím&nbsp;– ale píše se někde, že se má odpouštět zrádcům? Kteří dobře věděli, co činí? To Evě běží hlavou, ale do babylonu kolem sebe se už nevkládá. Poradce mele tu svou: „Já vím, že to nebudete chtít slyšet, ale jestli smím něco dodat, rád bych zdůraznil, že nejde o&nbsp;nic neobvyklého: říká se tomu krize prázdného hnízda…“</p>
			<p class="MLP_text ParaOverride-1">Eva očima hledá matku:</p>
			<p class="MLP_text ParaOverride-1">„Mami&nbsp;– já jsem děsně sama…!“</p>
			<p class="MLP_text ParaOverride-1">„Ale on říkal, že už jste se dávno rozešli…“</p>
			<p class="MLP_text ParaOverride-1">„Jak to? Kdy to říkal?“</p>
			<p class="MLP_text ParaOverride-1">„No&nbsp;– já nevim&nbsp;– tuhle, jak u&nbsp;nás byli, ale vona je fešná, taková do světa! Klobouk a&nbsp;brejle! Taky bys na sebe měla víc dbát! Já ti to pořád řikám!“</p>
			<p class="MLP_text ParaOverride-1">K&nbsp;tomu už Eva nemá co dodat: všichni se na toto téma věcně a&nbsp;živě baví mezí sebou a&nbsp;klenou se nad Evou jako nebesa, proti nimž není obrany…</p>
			<p class="MLP_text ParaOverride-1">„Ale vona není zas tak nesympatická, žejo?“</p>
			<p class="MLP_text ParaOverride-1">„Má docela švih…“</p>
			<p class="MLP_text ParaOverride-1">„Ony Italky tedy, jestli smím něco dodat&nbsp;– mívají něco do sebe.“</p>
			<p class="MLP_text ParaOverride-1">„Já teda miluju italskou módu!“</p>
			<p class="MLP_text ParaOverride-1">„A&nbsp;italský filmy!“</p>
			<p class="MLP_text ParaOverride-1">„Já teda žeru italský auta!“</p>
			<p class="MLP_text ParaOverride-1">„Nebo italská kuchyně!“</p>
			<p class="MLP_text ParaOverride-1">„A&nbsp;italská zmrzlina!“</p>
			<p class="MLP_text ParaOverride-1">„Já teda vždycky milovala starý italský veselohry…“</p>
			<p class="MLP_text ParaOverride-1">„A&nbsp;klasiky: Fellini, Visconti, Pasolini…“</p>
			<p class="MLP_text ParaOverride-1">„Vůbec celej neorealismus!“</p>
			<p class="MLP_text ParaOverride-1">„A&nbsp;v&nbsp;těch novejch filmech jsou zas krásný interiéry, žejo!“</p>
			<p class="MLP_text ParaOverride-1">„Nojo, byty, to voni uměj!“</p>
			<p class="MLP_text ParaOverride-1">„A&nbsp;boty taky…“</p>
			<p class="MLP_text ParaOverride-1">Eva bezduše sedí, jako by nevnímala debatu nad sebou; teď se k&nbsp;ní naklání manžel:</p>
			<p class="MLP_text ParaOverride-1">„Vidíš&nbsp;– tví kámoši mi fanděj, dcera mi fandí&nbsp;– všichni jsou na mojí straně. Tady mi to podepiš&nbsp;– je to jen formalita…“</p>
			<p class="MLP_text ParaOverride-1">Boris vidí zvenčí Evu v&nbsp;prázdném bytě, jak bere ze stolu nějaký papír a&nbsp;trhaně, mechanicky, jako loutka cosi podepisuje… ani to nečte&nbsp;– je jí to jedno&nbsp;– jen pořád něco nesrozumitelně drmolí…</p>
			<p class="MLP_text ParaOverride-1">V&nbsp;bytě plném debatujících postav Eva zahlédne vzadu u&nbsp;dveří stát dceru, která jako jediná z&nbsp;přítomných s&nbsp;Evou soucítí:</p>
			<p class="MLP_text ParaOverride-1">„Mami?“</p>
			<p class="MLP_text ParaOverride-1">„Myško! Ty seš tu taky?“</p>
			<p class="MLP_text ParaOverride-1">Myška je statečně upřímná&nbsp;– a&nbsp;nešťastná, jako každé dítě, které je trháno na kusy: „Mami, já za to nemůžu, táta nás s&nbsp;ní pozval na oběd, mami, já nechci bejt mezi váma, ani nechci o&nbsp;tom mluvit&nbsp;– to je vaše věc!“</p>
			<p class="MLP_text ParaOverride-1">Eva se za sebe stydí; mluví polohlasem, skoro šeptem:</p>
			<p class="MLP_text ParaOverride-1">„Jo, jasně, jasně&nbsp;– to nic&nbsp;– promiň…“</p>
			<p class="MLP_text ParaOverride-1">„Mami, já vás mám oba moc ráda, oba! Ale jsem už dospělá a&nbsp;žiju sama&nbsp;– a&nbsp;mám svoje starosti&nbsp;– já se tímhle nechci zabejvat. Já nechci bejt na ničí straně! Rozumíš mi?“</p>
			<p class="MLP_text ParaOverride-1">„Jo jo, já vím&nbsp;– promiň&nbsp;– to bude v&nbsp;pořádku&nbsp;– já&nbsp;– jen&nbsp;– že teď zrovna nevim, co mám dělat&nbsp;– rozumíš&nbsp;– nikdo ho nikdy nekontroloval&nbsp;– dělal si, co chtěl&nbsp;– ale on ji musel představit tobě a&nbsp;mejm rodičům…“</p>
			<p class="MLP_text ParaOverride-1">Na lešení před oknem sedí Boris s&nbsp;nohama zkříženýma, nervózně kouří, sleduje zvenčí Evinu zoufalou samomluvu a&nbsp;bojuje sám se sebou, aby nevlezl dovnitř.</p>
			<p class="MLP_text ParaOverride-1">„Měl i&nbsp;dřív vztahy mimo&nbsp;– a&nbsp;kdyby mi řek, promluvme si&nbsp;– tak a&nbsp;tak&nbsp;– ale on s&nbsp;ní obešel všechny moje kamarády a&nbsp;známé&nbsp;– rozumíš&nbsp;– ne svoje, ale moje!&nbsp;– byl s&nbsp;ní dokonce i&nbsp;u&nbsp;mě ve škole…“</p>
			<p class="MLP_text ParaOverride-1">„Já vim, mami, já vim, ale já o&nbsp;tom nechci mluvit!!“</p>
			<p class="MLP_text ParaOverride-1">„Jasně, jasně&nbsp;– promiň&nbsp;– dík, že jsi tu, dobrou noc…“</p>
			<p class="MLP_text ParaOverride-1">Dcera zmizí, Eva působí velmi vyčerpaně, pokusí se pousmát, ale ten smích se zlomí v&nbsp;hluboký, bytostný pláč…</p>
			<p class="MLP_text ParaOverride-1">Přítomné figury se na ni mlčky dívají.</p>
			<p class="MLP_text ParaOverride-1">Boris ji sleduje zvenčí z&nbsp;lešení, vidí ji loučit se s&nbsp;nepřítomnou dcerou a&nbsp;pak padnout na postel v&nbsp;návalu pláče; nejradši by zaklepal, ale neodvažuje se&nbsp;– a&nbsp;tak si zapaluje další cigaretu, protože nechce usnout a&nbsp;protože je mu zima…</p>
		</div>
</body>
</html>