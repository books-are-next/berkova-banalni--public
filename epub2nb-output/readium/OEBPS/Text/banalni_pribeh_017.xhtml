<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>banalni_pribeh-13</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="banalni_pribeh-13" xml:lang="cs-CZ">
		<div class="_idGenObjectStyleOverride-1">
			<p id="_idParaDest-12" class="MLP_uroven2_kapitola ParaOverride-1">12</p>
			<p class="MLP_text_bez1radku ParaOverride-1">Řečeno bylo kdysi kýmsi, že peníze de facto neexistují; že to, co známe pod tím pojmem, jsou jen zástupné symboly, představující energii: životní energii&#160;– nic menšího. A&#160;že honí-li se někdo za penězi, počíná si, jako by stíhal bájného jednorožce: zvíře, o&#160;němž všichni vědí, všichni o&#160;něm slyšeli, ale nikdo je nikdy neviděl. Máme se honit za konkrétními věcmi, které za ty peníze chcem&#160;– když už se chceme honit… Zhruba v&#160;tom duchu teď Eva malátně vnímá, že ztratila směr, ztratila cíl, všechno kolem ní plyne, ale ona se zastavila: je bez pohybu, ztratila energii a&#160;energie i&#160;peníze od ní odplouvají…</p>
			<p class="MLP_text ParaOverride-1">Jako v&#160;mlze sleduje nažhavenou Pavlu, která skládá lejstra do tašky a&#160;chystá se odejít. Něco spolu vyřizovaly. Něco. Evě je to fuk. Pavla drmolí něco, k&#160;čemu se už chvíli chystala, a&#160;nějak nenašla odvahu a&#160;způsob, aby vše vysvětlila a&#160;přitom zůstala celá…</p>
			<p class="MLP_text ParaOverride-1">„Prosim tě&#160;– asi takhle&#160;– znáš Tůmu&#160;– jak na tebe žárlí&#160;– že seš moje nejlepší kamarádka&#160;– a&#160;jánevimco…“</p>
			<p class="MLP_text ParaOverride-1">Eva moc nerozumí a&#160;je jí to fuk.</p>
			<p class="MLP_text ParaOverride-1">„No: a&#160;von pořád, že mi radíš proti němu&#160;– jako že mě navádíš proti němu, rozumíš…“</p>
			<p class="MLP_text ParaOverride-1">Eva pořád moc nechápe, ale poslušně čeká, co vývoj přinese.</p>
			<p class="MLP_text ParaOverride-1">„Prostě&#160;– hele, mě to mrzí&#160;– ale: sehnal Štanglovi advokáta. Ovšem skvělýho&#160;– třídu!“</p>
			<p class="MLP_text ParaOverride-1">Evě ani teď nic nedochází&#160;– a&#160;nijak to nezapírá.</p>
			<p class="MLP_text ParaOverride-1">„Chce tě dostat z&#160;bytu!“</p>
			<p class="MLP_text ParaOverride-1">Eva se zvolna probírá natolik, aby pochopila, že nechápe.</p>
			<p class="MLP_text ParaOverride-1">„Ale jak to…?“</p>
			<p class="MLP_text ParaOverride-1">„Tys mu prej něco podepsala.“</p>
			<p class="MLP_text ParaOverride-1">Trapná pauza: teď by to mělo Evě dojít, už by měla reagovat, investovat trochu rozhořčení a&#160;nenechat to všechno na Pavle, chudince, co se tu obětuje a&#160;co za to má…!</p>
			<p class="MLP_text ParaOverride-1">Eva cítí, že se po ní něco chce. Něco, čeho zrovna teď právě není mocna. Nevím&#160;– nemůžem&#160;– nemáme&#160;– zeptejte se příští týden… Ale Pavla tu je a&#160;čeká na její reakci. Je třeba ji ušetřit trápení, jasně; Eva se nadechuje k&#160;výkonu promluvit rázně a&#160;k&#160;věci:</p>
			<p class="MLP_text ParaOverride-1">„Hele&#160;– mně je to fuk…“</p>
			<p class="MLP_text ParaOverride-1">Pavla si bere ze situace aspoň toto alibi: všechno jí řekla. Včas. Takže je mimo. Jí nikdo nemůže nic&#160;– kdyby něco…</p>
			<p class="MLP_text ParaOverride-1">„No, to jsem ráda, že to bereš takhle&#160;– ale nelenila jsem: byla jsem u&#160;kámošky&#160;– všechno to mám tady, hele…,“ vyndává na stůl poznámkový blok&#160;– „automatické spoluvlastnictví už nefunguje&#160;– a&#160;jestli je kupní smlouva na něj, tak je to prostě jeho. Posloucháš mě?“</p>
			<p class="MLP_text ParaOverride-1">Eva nepřítomně kývá&#160;– jasně že poslouchá&#160;– odkudsi zdálky připlouvají slova&#160;– žbluňknou&#160;– a&#160;zase zmizí&#160;– tolik velepodstatných detailů ztratilo smysl: příští společná dovolená&#160;– nové závěsy&#160;– objednat ho k&#160;zubaři&#160;– jeho oblek do čistírny&#160;– jako by vám najednou ze srdce sundali sádru: ta náhlá volnost&#160;– a&#160;prázdnota&#160;– úzkost a&#160;strach ze zranění&#160;– a&#160;pocit chladu: odevšad na vás táhne&#160;– strach ze samoty&#160;– strach k&#160;něčemu se přiblížit… Pavla pokračuje:</p>
			<p class="MLP_text ParaOverride-1">„Ale! On jako majitel ti musí dát výpověď&#160;– a&#160;taky náhradní ubytování. A&#160;taky ho můžeš zažalovat za podvodné jednání za účelem sebeobohacení…“</p>
			<p class="MLP_text ParaOverride-1">Pavla polkne a&#160;oněmí: oknem vstoupí do půl těla obnažený Boris s&#160;kýblem, slušně rusky pozdraví a&#160;zmizí v&#160;koupelně.</p>
			<p class="MLP_text ParaOverride-1">„Co to bylo?“</p>
			<p class="MLP_text ParaOverride-1">Eva moc nereaguje taky proto, že sedí zády k&#160;oknu.</p>
			<p class="MLP_text ParaOverride-1">„Ten chlap&#160;– co je v&#160;koupelně&#160;– co je to za chlapa…??“</p>
			<p class="MLP_text ParaOverride-1">„É&#160;– jeden známej… dělaj tu na lešení…“</p>
			<p class="MLP_text ParaOverride-1">„Jak, ‚známej‘&#160;– ten gastarbajtr?? Rusák? Co ti sem leze oknem? Ty s&#160;nim spíš? S&#160;tim Rusákem…??“</p>
			<p class="MLP_text ParaOverride-1">Eva dělá zmučené oči, aby byla ušetřena výslechu, ale už je pozdě.</p>
			<p class="MLP_text ParaOverride-1">„Jaks k&#160;němu přišla?“</p>
			<p class="MLP_text ParaOverride-1">„To není Rus, to je Moldavan.“</p>
			<p class="MLP_text ParaOverride-1">„No a&#160;co&#160;– ty s&#160;nim spíš?“</p>
			<p class="MLP_text ParaOverride-1">Eva se ušklíbne té absurditě: „Sakra, myslíš taky někdy hlavou?“</p>
			<p class="MLP_text ParaOverride-1">„Protože na to bacha, hele, von se ti sem nastěhuje i&#160;s&#160;rodinou!“</p>
			<p class="MLP_text ParaOverride-1">„Je slušnej.“</p>
			<p class="MLP_text ParaOverride-1">„Jo? A&#160;jak to víš? Dyť ti moh nakecat úplně cokoli, třeba má vosum dětí a&#160;patnáct vnoučat a&#160;máš je na krku! Mysli!“</p>
			<p class="MLP_text ParaOverride-1">„Aspoň budu někomu užitečná…“</p>
			<p class="MLP_text ParaOverride-1">„Hele: seš v&#160;krizi, nikomu nic neslibuj! Na nikoho se nevaž, nebo budeš litovat!“</p>
			<p class="MLP_text ParaOverride-1">V&#160;tomhle má Pavla výjimečně pravdu, ale Evě je to jedno; tonoucí, když se stébla chytá, nezkoumá, odkud přilétlo a&#160;jaké je kvality a&#160;zda je perspektivní: tonoucí zápasí o&#160;život; z&#160;hlediska tonoucího je situace prostá.</p>
			<p class="MLP_text ParaOverride-1">„Co bych komu slibovala&#160;– dyť nic nemám…“</p>
			<p class="MLP_text ParaOverride-1">„Papíry, má milá: občanství, novou identitu! Slušnej: che! Vím o&#160;jednom, co vydržel bejt zlatej rok! Rok a&#160;půl! Půl druhýho roku dokonalej člověk&#160;– všechno spravil, dřel jako kůň, staral se vo kytky, rozuměl řeči zvířat, lidi se tu pro něj mohli přerazit&#160;– pak dostal konečně cizineckej pas&#160;– a&#160;nazdar! Ani dík&#160;– a&#160;to ho tu živili, voblíkli ho&#160;– krmili, koupili mu mobil&#160;– kredity&#160;– cigára, protože hulil jak komín&#160;– a&#160;von si to všechno psal do notýsku, jako že to jednou vrátí, a&#160;frnk! A&#160;bylo.“</p>
			<p class="MLP_text ParaOverride-1">„Nech toho.“</p>
			<p class="MLP_text ParaOverride-1">„To víš, že se snaží, když tě potřebuje&#160;– má papíry? Vízum? Pas? Pracovní povolení…? Je tu legálně? Ptala ses ho na to? Hej! Mluvim vo chlapovi, co ti sem leze voknem!“</p>
			<p class="MLP_text ParaOverride-1">Eva vraští čelo jako někdo, koho buděj moc brzo: na tohle nechce myslet&#160;– má svýho dost&#160;– ať jí daj pokoj, je mimo:</p>
			<p class="MLP_text ParaOverride-1">„Hele&#160;– ten život furt běží normálně&#160;– nějak&#160;– a&#160;pak najednou pink!&#160;– jako když kápneš vocet do mlíka: a&#160;vono se to všechno tak najednou&#160;– rozestoupí&#160;– vysráží&#160;– a&#160;všechno je v&#160;momentě úúúplně jinak&#160;– to ti je tak divný…“</p>
			<p class="MLP_text ParaOverride-1">Pavla rezignovaně zaklapne diář:</p>
			<p class="MLP_text ParaOverride-1">„Je mi to jasný: vobjevilas tvaroh.“</p>
		</div>
</body>
</html>