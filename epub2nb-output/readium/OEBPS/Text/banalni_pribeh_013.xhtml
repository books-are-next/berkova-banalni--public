<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>banalni_pribeh-9</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="banalni_pribeh-9" xml:lang="cs-CZ">
		<div class="_idGenObjectStyleOverride-1">
			<p id="_idParaDest-8" class="MLP_uroven2_kapitola ParaOverride-1">8</p>
			<p class="MLP_text_bez1radku ParaOverride-1">Náměstí. Ne nepodobné Rynku světa, jak ho známe od Komenského: radnice, tři hospody, stánky, krámky v&#160;podloubí, trhovci, nakupující.</p>
			<p class="MLP_text ParaOverride-1">Před obchodem cikánská matka s&#160;miminem v&#160;náručí posílá další čtyři děti krást: pracují v&#160;týmu: jedno u&#160;kasy sleduje, kam dává platící peněženku, druhé strkáním a&#160;překážením odvádí pozornost, zatímco třetí najisto hrábne do tašky.</p>
			<p class="MLP_text ParaOverride-1">To se nelíbí kapsářce, slušně vypadající starší paní, která už má svůj styl: odvádí pozornost překážením u&#160;kasy s&#160;doširoka zářícím úsměvem: tohle je její rajon a&#160;cikány tu nerada vidí…</p>
			<p class="MLP_text ParaOverride-1">Ukrajinští kopáči kolem jámy uprostřed náměstí se opírají o&#160;lopaty a&#160;přijímají instrukce od chlapíka s&#160;blokem. Jsou malí, tuzí a&#160;houževnatí.</p>
			<p class="MLP_text ParaOverride-1">Nezbytní Vietnamci postávají kolem stánků, před vchodem do restaurace žebrák hraje na píšťalku, aby lidem s&#160;prázdnými břichy a&#160;plnými peněženkami znepříjemnil poledne, homelesák spí na lavičce u&#160;kašny, přikrytý novinami, zfetovaný hubený mladík s&#160;vyhublým rancem na ramenou se vratce pohybuje mezi lidmi a&#160;blekotavě prosí o&#160;korunu.</p>
			<p class="MLP_text ParaOverride-1">Všechny formy lidského života: hledání, odmítání, přijetí, obžerství, radost, závist, slepota, touha&#160;– a&#160;nekonečno dalších životních postojů, každý jediný a&#160;správný, jsou zde, na rynku světa, a&#160;mezitím kamelot vykřikuje aktuální titulky o&#160;válkách, teroru a&#160;násilí:</p>
			<p class="MLP_text ParaOverride-1">„Další vražedný útok si vyžádal šest set mrtvých! Hromadný vrah píše paměti!“</p>
			<p class="MLP_text ParaOverride-1">Eva sedí za oknem kavárny, nepřítomně sleduje cvrkot venku a&#160;zasmušile míchá kafe. Těžko říct, na co myslí. Ta neklidná mladá dívka v&#160;rohu místnosti, co se pořád ošívá a&#160;rovná si ofinu, se jistě domnívá, že Eva myslí na ni, jak jí to nesluší. Mladý suverénní číšník si správně myslí, že Eva má problém, jak jinak než kvůli chlapovi, a&#160;že nešťastní dávají malé tuzéry. Automaticky se na ni zdvořile usměje. Eva úsměv chabě opětuje a&#160;gestem kývne:</p>
			<p class="MLP_text ParaOverride-1">„Pane vrchní&#160;– mohl byste mi přinést ještě trochu šlehačky&#160;–?“</p>
			<p class="MLP_text ParaOverride-1">Číšník přitaká a&#160;zmizí&#160;– Eva se směsí soucitu a&#160;nechuti sleduje špinavou stařenku s&#160;odpudivou taškou na kolečkách: přišourala se do kavárny se sežmoulanou kytičkou v&#160;dlani, kterou se pokouší prodat, protože jí připadá, že ti všichni tady mají víc peněz, než si zaslouží, tak proč je tedy trochu neočesat. Vkládá do svého pohledu zoufalství a&#160;usouženost.</p>
			<p class="MLP_text ParaOverride-1">A&#160;každej jsme byl jednou něčí sladký miminko, říká si Eva při pohledu na tu různost, do níž sama patří jako další z&#160;mnoha kuriozit.</p>
			<p class="MLP_text ParaOverride-1">Číšník přinesl Evě ke kávě kyblík šlehačky&#160;– Eva se bezduše dívá na ruku, která ji pokládá&#160;– dívá se výš a&#160;výš&#160;– žádná manžeta, žádný rukáv, ta ruka je nahá, Eva pomalu vzhlédne a&#160;vidí, že číšník je nahý, krásná hruď hraje pevnými svaly, na krku motýlka&#160;– klade před Evu horu sněhobílé šlehačky téměř milostně: prosím, ještě nějaké přání…???</p>
			<p class="MLP_text ParaOverride-1">Ach bože, přání…!</p>
			<p class="MLP_text ParaOverride-1">Eva si promne oči a&#160;pak bezmocně složí hlavu do dlaní…</p>
			<p class="MLP_text ParaOverride-1">„Všechno v&#160;pořádku?“ ptá se zdvořile oblečený číšník a&#160;Eva přitaká, že ano, jo, všechno v&#160;pořádku…</p>
			<p class="MLP_text ParaOverride-1">Přeřeky&#160;– přeslechy&#160;– vidiny; někdo mi v&#160;hlavě vyrábí náhradní světy. Musím k&#160;doktorovi, to je děs. Eva míchá kafe a&#160;neúčastně sleduje, jak se číšník snaží vyhodit stařenku, která dle jeho soudu patří do vedlejšího bufetu. Stařenka nicméně cosi slyšela o&#160;lidských právech a&#160;trvá na tom, že patří do restaurace; jako posilu za sebou táhne kamarádku, tlustou cikánku, která má ale svoje zkušenosti, a&#160;tak se drží zpátky. Jakmile jde číšník zasáhnout, cikánka se stahuje z&#160;dobytých pozic a&#160;vrací se do bufetu. Bojovná stařenka se ovšem rozječí:</p>
			<p class="MLP_text ParaOverride-1">„Já chci taky kafe! Já jsem taky člověk!“</p>
			<p class="MLP_text ParaOverride-1">Několik lidí se otočí, připraveno zasáhnout ve prospěch lidských práv, číšník neochotně couvá, ohavná stařenka si přisedá k&#160;Evě.</p>
			<p class="MLP_text ParaOverride-1">„Já si k&#160;vám sednu, už mě bolej nohy&#160;– nechcete hádat z&#160;ruky? Za kafe? Tam mám kámošku, ta umí hádat z&#160;ruky.“</p>
			<p class="MLP_text ParaOverride-1">Číšník je ve střehu, Eva shovívavě vrtí hlavou, že klid, všechno je v&#160;pořádku. Jen ještě jedno kafe, tady pro pani.</p>
			<p class="MLP_text ParaOverride-1">Stařenka se rozplývá vděkem a&#160;hodlá si svoje kafe zasloužit.</p>
			<p class="MLP_text ParaOverride-1">„Móc děkuju! Ste móc hodná! Mě už bolej nohy&#160;– furt tam tak stát&#160;– v&#160;tom bufetu.“</p>
			<p class="MLP_text ParaOverride-1">Eva ji zamyšleně pozoruje: stařenka dostala kafe do hrnku, ne do skla. Eva si řekne, že ten číšník to přehání. Pak si všimne, jak se jí stařenka chtivě dívá do sklenice&#160;– a&#160;pomyslí si, že to ten číšník ani moc nepřehnal.</p>
			<p class="MLP_text ParaOverride-1">„Jaký to je s&#160;tou šlehačkou?“</p>
			<p class="MLP_text ParaOverride-1">„Dobrý, dík…“</p>
			<p class="MLP_text ParaOverride-1">„Že byste mi tam kousek nedala, máte toho tam takovej kopec…“</p>
			<p class="MLP_text ParaOverride-1">Eva je sama zaskočena, jak velmi je jí to nepříjemné: lidská práva ano, ale ne na šlehačku z&#160;mýho kafe! Nicméně se řádně a&#160;vychovaně zastydí a&#160;veškerou svou šlehačku stařence předá. Přispěchal číšník: nějaký problém? Nene, všechno v&#160;pořádku. S&#160;tím hrnkem to opravdu nepřehnal…</p>
			<p class="MLP_text ParaOverride-1">Stařenka tento skrytý dialog neslyší: spokojeně mlaská, což ji Evě ještě víc vzdaluje.</p>
			<p class="MLP_text ParaOverride-1">Teď vzhlédla. Vidí, že je pozorována&#160;– nerada odvrací pozornost od šlehačky a&#160;hledí se věnovat konverzaci:</p>
			<p class="MLP_text ParaOverride-1">„Ste taková pěkná, čistá, to máte určitě bohatýho pána!“</p>
			<p class="MLP_text ParaOverride-1">Eva nevěří svým uším: „Prosím?“</p>
			<p class="MLP_text ParaOverride-1">„No, se kterým ste, ne? Ten, co sem s&#160;nim já, to je lump, ten mi všecko sebere.“</p>
			<p class="MLP_text ParaOverride-1">Mimoděk šlápla, kam neměla.</p>
			<p class="MLP_text ParaOverride-1">„Tak od něj jděte pryč!“</p>
			<p class="MLP_text ParaOverride-1">„É&#160;– a&#160;nekoupila byste mi panáka?“</p>
			<p class="MLP_text ParaOverride-1">Eva rázně zavrtí hlavou; tyhle zmuchlané, zašlé ostatky ženství jako by se jí přišly vysmát: jdi na hrad a&#160;řekni jí, že ať se líčí na prst tlustě, téhle podobě že neujde…!</p>
			<p class="MLP_text ParaOverride-1">„Povídám: vykašlete se na něj!“</p>
			<p class="MLP_text ParaOverride-1">„A&#160;– koupíte mi panáka?“</p>
			<p class="MLP_text ParaOverride-1">„Ne!“</p>
			<p class="MLP_text ParaOverride-1">Stařenka překvapeně zamžiká: umí se vlichotit, ano, umí se vloudit, ale téhle reakci moc nerozumí. Eva je sama sebou taky trochu zaskočena; zavrtěla se na židli, uvolňuje si svetr kolem krku a&#160;má najednou nějak daleko do té profesorky, co ještě předevčírem v&#160;jedné městské knihovně tak moudře rozprávěla o&#160;manželství. Očima ne že by hledala číšníka, to ne, ale&#160;–</p>
			<p class="MLP_text ParaOverride-1">Stařenka už pochopila, kam všechno směřuje, a&#160;tak ještě poslední pokus&#160;–</p>
			<p class="MLP_text ParaOverride-1">„A&#160;nemáte nějaký drobný?“</p>
			<p class="MLP_text ParaOverride-1">„Ne! Platim daně! Platim sociální a&#160;zdravotní&#160;– obraťte se na ně! Na policii&#160;– na sociálku&#160;– co já vim…“</p>
			<p class="MLP_text ParaOverride-1">„Se na mě každej akorát vyprdne,“ řekne stařenka zamyšleně a&#160;velmi tiše.</p>
			<p class="MLP_text ParaOverride-1">„Tak vyhoďte toho chlapa…!“</p>
			<p class="MLP_text ParaOverride-1">„Co já&#160;– sama bába&#160;– bez mužskýho…“</p>
			<p class="MLP_text ParaOverride-1">Ale to už je tu číšník, kterého Eva sice nezavolala, ale ani neodmítla…</p>
			<p class="MLP_text ParaOverride-1">„Promiňte, na někoho čekám,“ říká s&#160;pohledem mimo a&#160;objednává si další kávu s&#160;velikou šlehačkou, zatímco číšník stařenku i&#160;s&#160;jejím kafem odvádí směrem k&#160;bufetu; už jí jde naproti tlustá cikánka; věděla, jak to bude dál, a&#160;tak tu celou dobu čekala za skleněnými dveřmi&#160;– a&#160;teď si kamarádku odvádí, kam obě patří: za skleněné dveře do bufetu na stojáka.</p>
			<p class="MLP_text ParaOverride-1">Evě je z&#160;toho mizerně; nikdy neměla peněz nazbyt; ale teď se vždycky odněkud vynoří někdo, kdo jich má ještě míň, a&#160;loudí. Má ona čas trávit celé dny v&#160;bufetu, sakra? Ona pracuje&#160;– tak ať ostatní taky pracujou, sakra, a&#160;budou mít na svý kafe s&#160;vlastní šlehačkou, hergot. Že pro ně jsou jen pomocné práce? Soráč: měli se ve škole líp učit!</p>
			<p class="MLP_text ParaOverride-1">„Neměla byste umřít?“</p>
			<p class="MLP_text ParaOverride-1">Eva vzhlédne. Číšník zdvořile opakuje otázku:</p>
			<p class="MLP_text ParaOverride-1">„To okno: nechtěla byste ho zavřít? Netáhne na vás?“</p>
			<p class="MLP_text ParaOverride-1">Eva zavrtí hlavou&#160;– a&#160;dá si ji do dlaní, tu nebohou hlavu, na kterou toho je teď najednou tak moc&#160;– a&#160;v&#160;níž se právě teď míhají fleše rodinných fotek: Vánoce, narozeniny, on s&#160;dcerou, ona s&#160;dcerou, oni dva, tady je ta do časopisu o&#160;rodině: Eva kdesi cosi přednášela, přišel fotograf udělat k&#160;článku pár fotek: ona s&#160;dcerou, oba s&#160;dcerou: tulí se k&#160;ní každý z&#160;jedné strany&#160;– úsměv! Výborně! A&#160;teď vy dva spolu! Blíž k&#160;sobě, ještě blíž! Pane, vemte svou ženu nějak kolem ramen, víte, jak to myslim, víc k&#160;sobě, pani doktorko, usmějte se na muže&#160;– nebo se aspoň nějak přitulte! Nevyšlo to. Strnule, ztuhle vedle sebe, ne spolu: vedle sebe.</p>
			<p class="MLP_text ParaOverride-1">„Oni se neuměj objímat,“ řekla tehdy dcera…</p>
			<p class="MLP_text ParaOverride-1">Ach ano, dcera. Ty děti. Není kam se před nimi schovat s&#160;nervozitou, zklamáním, lítostí a&#160;slzami žalu; v&#160;práci je vše komilfo: zajisté, ovšem, nikoli, děkuji mnohokrát; smutky ponechte prosím v&#160;šatně&#160;– žal? To je nevkusné! Jak se omluvit dceři, že mě nacházela doma s&#160;očima rudýma pláčem? Jednou řekla: mami, jak chceš, abych byla šťastná, když ty seš nešťastná? Mučíme své dcery svými žaly, jako kdysi naše matky mučily nás…</p>
			<p class="MLP_text ParaOverride-1">Naštěstí se sem hrne Pavla: začínající, nepochybující, plná otázek a&#160;odpovědí a&#160;energie a&#160;budoucnosti&#160;– jenže Eva má svýho dost a&#160;v&#160;ten moment lituje, že na tuhle schůzku šla…</p>
			<p class="MLP_text ParaOverride-1">„Teda, to je věc: samá objížďka, všechno rozkopaný&#160;– u&#160;každý díry smečka Ukrajinců&#160;– kafe! presso&#160;– nebo ne, turka!&#160;– nebo pardon: pres­so, ale s&#160;mlíkem!“ (Číšník nese něco na talířku.) „Jé&#160;– a&#160;tohle chci taky!“</p>
			<p class="MLP_text ParaOverride-1">Pavla se usazuje a&#160;vysvětluje svůj nástup: „No co&#160;– chci všechno a&#160;hned!“</p>
			<p class="MLP_text ParaOverride-1">No a&#160;co? Všechno a&#160;hned, sakra, je mladá, je chtivá, nemá čas: když jí to nedáte, tak si to vezme! Copak se Eva nedokáže poučit?</p>
			<p class="MLP_text ParaOverride-1">„Tak co je?“ Unavený pohled. Pavla by z&#160;něj měla pochopit, že Eva mele z&#160;posledního.</p>
			<p class="MLP_text ParaOverride-1">„Ále&#160;– jen tak&#160;– chtěla jsem tě vidět, mluvit s&#160;tebou, rozumíš.“</p>
			<p class="MLP_text ParaOverride-1">Eva nic: čeká na detaily.</p>
			<p class="MLP_text ParaOverride-1">„Prostě je to na pytel&#160;– cejtim se blbě&#160;– Tůma někoho má&#160;– já měla taky, ale&#160;– ten taky někoho má…“</p>
			<p class="MLP_text ParaOverride-1">No a&#160;co. Tys měla&#160;– on měl&#160;– je mi to fuk, chci domů…</p>
			<p class="MLP_text ParaOverride-1">„Takže teď nějak nevim…“</p>
			<p class="MLP_text ParaOverride-1">Eva nic.</p>
			<p class="MLP_text ParaOverride-1">„Není ti něco?“</p>
			<p class="MLP_text ParaOverride-1">Evě nic není. Evě je do breku.</p>
			<p class="MLP_text ParaOverride-1">„Že nic neřikáš…“</p>
			<p class="MLP_text ParaOverride-1">„Nic&#160;– dobrý&#160;– nervy…“</p>
			<p class="MLP_text ParaOverride-1">„Nervy? Ty? Taková frajerka?“</p>
			<p class="MLP_text ParaOverride-1">Eva se zděšeně zadívá: tahle slova už dneska slyšela. Za svítání.</p>
			<p class="MLP_text ParaOverride-1">„No že seš vždycky tak nad věcí.“</p>
			<p class="MLP_text ParaOverride-1">Frajerka nad věcí. Bořte se, světy, neboť nedosti na jednom trápení…!</p>
			<p class="MLP_text ParaOverride-1">„A&#160;jaks na to přišla, že někoho má?“</p>
			<p class="MLP_text ParaOverride-1">„Kdo&#160;– Tůma?&#160;– ten druhej: no, měli jsme spolu bejt pár dní&#160;– a&#160;on to odpískal, jako že má práci a&#160;tak&#160;– a&#160;celou dobu byl někde mimo s&#160;nějakou fuchtlí…“</p>
			<p class="MLP_text ParaOverride-1">Eva nic&#160;– ale přemýšlí.</p>
			<p class="MLP_text ParaOverride-1">„Když to udělá manžel, neřeknu, ale milenec… To člověka otráví!“</p>
			<p class="MLP_text ParaOverride-1">„Kdo to byl?“</p>
			<p class="MLP_text ParaOverride-1">Neurčité pokrčení ramen: „Ále&#160;– takovej&#160;– romantika&#160;– červený víno&#160;– tlumený světla&#160;– znáš to…“</p>
			<p class="MLP_text ParaOverride-1">„Nebyl to náhodou můj manžel, že ne?“</p>
			<p class="MLP_text ParaOverride-1">„Prosim tě!“ Ta reakce byla trochu přehnaná&#160;– ale Evě je teď všechno jedno…</p>
			<p class="MLP_text ParaOverride-1">„…&#160;Ale tys přece řikala, že spolu nežijete&#160;– tak i&#160;kdyby, ne? A&#160;musim přiznat&#160;– že jednou se na mě sápal&#160;– kdysi&#160;– na loňskym silvestru, myslim&#160;– ale já mu řekla <span class="MLP_znak_kurziva_11b">helehele, vodpal</span>,<span class="MLP_znak_kurziva_11b"> </span>Eva je moje kámoška. Toť vše!“</p>
			<p class="MLP_text ParaOverride-1">Eva bolestně zavře oči: Toť vše. To jeho ohavné úsloví. Takže vlastně&#160;– Eva se chabě usmívá&#160;– italská babice vstoupila do hry jako Evina mstitelka&#160;– za to by jí ovšem patřil vřelý dík!</p>
			<p class="MLP_text ParaOverride-1">„Toť vše…?“</p>
			<p class="MLP_text ParaOverride-1">„Co je ti? Hele, já si ti přišla postěžovat, ale ty vypadáš fakt děsně… dáme panáka: pane vrchní!“</p>
			<p class="MLP_text ParaOverride-1">Objednává a&#160;dostanou vodky.</p>
			<p class="MLP_text ParaOverride-1">„Kopni to do sebe&#160;– no tak&#160;– ták&#160;– dobrý? Hele, uděláme si někdy pěknej den, co řikáš: manikúru&#160;– pedikúru&#160;– láhev vína, laky na nehty, pleťový masky&#160;– co?“</p>
			<p class="MLP_text ParaOverride-1">„Proč nám to nikdo neřek? Že je život tak strašnej…“ To byla tichá vzpomínka na starou Popelku tenkrát v&#160;knihovně&#160;– ale Pavla to nechápe.</p>
			<p class="MLP_text ParaOverride-1">„Hele, já se ptala&#160;– u&#160;odborníků, na to na všechno: manželství&#160;– vztahy a&#160;tak; mám si koupit psa. Koupit psa, chápeš? To jako s&#160;nim mám spát, s&#160;tim psem? Mám s&#160;nim chodit do kina?“</p>
			<p class="MLP_text ParaOverride-1">„Tiše!“</p>
			<p class="MLP_text ParaOverride-1">„A&#160;že to všechno&#160;– ty Tůmovy podrazy, to jeho věčný zalítávání, když já byla doma s&#160;dětma&#160;– že to celý ty léta rostlo a&#160;čekalo za dveřma&#160;– to je nezajímá?? Idioty?“</p>
			<p class="MLP_text ParaOverride-1">„A&#160;ten&#160;– cos ho měla&#160;– bylo to nějak&#160;– hodně dobrý?“</p>
			<p class="MLP_text ParaOverride-1">„Ále&#160;– nic moc&#160;– v&#160;posteli dobrý, ale stejně by se nerozved; hele: já se ukázněně starám vo rodinu&#160;– třináct let!&#160;– a&#160;mám si koupit psa??!!“</p>
			<p class="MLP_text ParaOverride-1">Kumulující se krize posledních hodin nachází uvolnění v&#160;jediném upřímném Evině výdechu: „Do prdele!!“</p>
			<p class="MLP_text ParaOverride-1">Několik lidí se ohlédne, Pavla je svěžím projevem staré profesorky udivena.</p>
			<p class="MLP_text ParaOverride-1">„No co! Ulevuju si… Pak se přestanu mejt a&#160;potom si budu dělat do kalhot.“</p>
		</div>
</body>
</html>