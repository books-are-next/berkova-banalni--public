<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>banalni_pribeh-4</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="banalni_pribeh-4" xml:lang="cs-CZ">
		<div class="_idGenObjectStyleOverride-1">
			<p id="_idParaDest-3" class="MLP_uroven2_kapitola ParaOverride-1">3</p>
			<p class="MLP_text_bez1radku ParaOverride-1">Evě je pětačtyřicet, ale to by jí nikdo nehádal: na první pohled vidíte, že se udržuje, cvičí a&#160;vůbec na sobě pracuje, takže každému je jasné, že to, co vidí, je žena mnohem, mnohem mladší.</p>
			<p class="MLP_text ParaOverride-1">Eva má dceru a&#160;ta má taky dceru, takže ať se to bere odkudkoli, pořád vychází, že navzdory posilovnám, dietám a&#160;soláriu&#160;– Eva je babičkou. Svou sladkou vnučinku velmi miluje, s&#160;chutí ji očichává, lechtá, mačká a&#160;všelijak muchluje&#160;– ale to slovo vnučka jako by ji zvolna sunulo do hrobu.</p>
			<p class="MLP_text ParaOverride-1">Teď jsme v&#160;jakési maloměstské knihovně: neutrální prostředí s&#160;regály a&#160;voděnkami, kde nám výzdoba dětskými kresbami a&#160;suchými listy říká, že se knihovnice snaží učinit svět útulnějším a&#160;přiblížit jej harmonickému řádu Všehomíra. Toto místo je plné vůní, iluzí a&#160;ticha, jak už tak ženské svatyně bývají.</p>
			<p class="MLP_text ParaOverride-1">V&#160;auditoriu tiché voňavé knihovny sedí asi dvacet soustředěných posluchaček různého vzezření a&#160;různého věku, avšak spojených týmž pocitem: že je všude kolem spousta věcí k&#160;pochopení a&#160;že by se s&#160;tímhle světem už mělo něco dělat…</p>
			<p class="MLP_text ParaOverride-1">Byli tu také asi tři muži, zarputilci s&#160;kolmou vráskou mezi obočím, připraveni se poprat&#160;– jenže když ona ta ženská prostředí jsou tak nesnesitelně holubičí!&#160;– a&#160;tak postupně odešli.</p>
			<p class="MLP_text ParaOverride-1">Eva končí svou přednášku o&#160;Popelce; to je velké téma, aktuální i&#160;tam, kde už žena má statut lidské bytosti, a&#160;není jen součástí výbavy a&#160;zázemí muže.</p>
			<p class="MLP_text ParaOverride-1">Eva v&#160;přednášce vztyčila les otazníků: co kdyby měla Popelka větší nohu? Nebo tatík cestou sežral oříšky? A&#160;jak to s&#160;ní bylo po svatbě: nečekala, že zbytek života bude jako jejich první ples? Jaký vliv měl na její život otec: byl jí oporou? Když se jí nikdy nezastal a&#160;nechal ji napospas maceše? Jak vidí Popelka muže? Nečeká od prince, že jí vynahradí, co je jí otec dlužen? Co máme jedna každá společného s&#160;Popelkou?</p>
			<p class="MLP_text ParaOverride-1">Eva otevírá nové možnosti pohledu a&#160;přednášku končí: „Žádný princ nás neučiní šťastnou, milé Popelky, protože mu to nikdo neřekl: princům se neříká, uč se, cvič a&#160;snaž se, aby tě nějaká chtěla; princům se říká: chceš-li dělat, co tě baví, najdi si nějakou, která za tebe udělá všechno ostatní; lapni si samičku, co hodně vydrží…“</p>
			<p class="MLP_text ParaOverride-1">Takže cokoli jiného chceme, milé Popelky, musíme se svými chlapečky do detailů probrat; sám to pro nás žádný neudělá…!</p>
			<p class="MLP_text ParaOverride-1">Potlesk, smích…</p>
			<p class="MLP_text ParaOverride-1">Eva je z&#160;těch, které téma Popelky dovedly k&#160;dokonalosti: Popelka před svatbou; Popelka po svatbě; Popelka v&#160;přechodu&#160;– a&#160;taky nic netušící princ, který poznal Popelku na plese, kde tančil jenom s&#160;ní, a&#160;teď tedy nechápe, proč propustila služebnictvo a&#160;vkleče v&#160;teplákách do úmoru vytírá nekonečné chodby zámku, aby princi dokázala, jak je užitečná a&#160;že si chce jeho lásku zasloužit…</p>
			<p class="MLP_text ParaOverride-1">„Všude kolem sebe vidíme, co dovede ten jed čekání na štěstí, které nám má dát někdo jiný; jed čekání, že nám štěstí bude přiděleno jako odměna za absolutní oběť; víme, co paseky na dětech napáchá ten jed zklamání, který dělá ze svěžích děvčat podrážděné matky a&#160;zhořklé stařeny, s&#160;ústy semknutými zlobou jako slepičí řiť…“</p>
			<p class="MLP_text ParaOverride-1">Smích, potlesk, Eva skládá své papíry, vyndává navštívenky a&#160;nechává je na stole&#160;–</p>
			<p class="MLP_text ParaOverride-1">Bouřlivý potlesk jásajících tribun; potlesk přechází v&#160;ovace, několik lidí omdlelo, záchranka je odnáší, obecenstvo vstává a&#160;demoluje sál&#160;– ne: to se jí jen zdálo. Bouře splaskla do reálného plácání v&#160;prostředí tiché kultivované knihovny, kde se vděčné posluchačky pomalu a&#160;tiše rozcházejí.</p>
			<p class="MLP_text ParaOverride-1">Vedoucí knihovny Evě děkuje, předává jí karafiát jako honorář a&#160;na poslední chvíli se ujímá slova:</p>
			<p class="MLP_text ParaOverride-1">„A&#160;děkujeme doktorce Štanglové za příšerné kecání…“</p>
			<p class="MLP_text ParaOverride-1">Eva sebou trhne: ne, to byl omyl, samozřejmě.</p>
			<p class="MLP_text ParaOverride-1">„…&#160;za přínosné setkání a&#160;doufám…,“ pokračuje vedoucí knihovny a&#160;Eva ví, že už je to tu zas: ty přeslechy. Slyšela onehdy takový vtip:</p>
			<p class="MLP_text ParaOverride-1">„Pane doktore, já mám strašné přeřeky: tuhle jsem chtěl říct pizza a&#160;řekl jsem&#160;– víte co.“</p>
			<p class="MLP_text ParaOverride-1">„To nic,“ povídá doktor, „já se tuhle taky děsně přeřek: chtěl jsem říct manželce, miláčku, prosím tě, podala bys mi sůl? A&#160;místo toho jsem řekl, už bys mohla zdechnout, ty mrcho stará!“</p>
			<p class="MLP_text ParaOverride-1">Přeslechy. Freud by to vysvětlil. Už blbnu. Jasně. Jsem přetažená, sakra. Eva už moc nevnímá slábnoucí projevy přízně odcházejících žen, skládá svoje věci a&#160;má se k&#160;odchodu.</p>
			<p class="MLP_text ParaOverride-1">Hrne se k&#160;ní mladší kolegyně Pavla. Pavla je Evina obdivovatelka. Vždy nablízku. Vždy k&#160;dispozici. Vždy připravená posloužit tím, čemu se říká upřímnost a&#160;sdělení pravdy do očí. Je cca o&#160;patnáct let mladší a&#160;Evu zbožňuje. Opakuje její věty, napodobuje její styl oblékání, nejradši by s&#160;ní bydlela, sprchovala se s&#160;ní, dýchala s&#160;ní, vlezla do její kůže a&#160;zůstala tam.</p>
			<p class="MLP_text ParaOverride-1">Seděla v&#160;první řadě a&#160;teď se přihrnula zářící: „Skvělý! Seš jednička, fakt!“</p>
			<p class="MLP_text ParaOverride-1">Jenže se k&#160;nim belhá starší paní, zřejmě ctitelka, zastavuje se u&#160;stolu a&#160;nenachází slov:</p>
			<p class="MLP_text ParaOverride-1">„Teda, pani profesorko, to bylo moc pěkný, vopravdu, vo tý Popelce&#160;– i&#160;vo tý chytrý horákyni…“</p>
			<p class="MLP_text ParaOverride-1">Eva zdvořile naslouchá&#160;– ctitelka se odmlčí&#160;– a&#160;hlasitě se rozpláče. Eva je trochu zaskočena a&#160;očima hledá pomoc, ale nikde nikdo&#160;– jen vedoucí knihovny s&#160;povzbudivým úsměvem, že všechno je v&#160;pořádku.</p>
			<p class="MLP_text ParaOverride-1">Ctitelka se hlasitě vysmrká: „Proč nám to nikdo neřek?“ </p>
			<p class="MLP_text ParaOverride-1">Eva tázavě čeká, co bude následovat, ctitelka jako by chtěla ještě něco říct, ale rozpláče se znovu, usedavěji: „Proč nám nikdo neřek, že je život tak strašnej!“</p>
			<p class="MLP_text ParaOverride-1">Pavla ji formálně, žoviálně chlácholí jako lékař umírajícího, kterému slibuje tanec o&#160;příští muzice:</p>
			<p class="MLP_text ParaOverride-1">„Ale to snad ne!“ a&#160;zpříma se rozhlíží kolem, jestli někdo viděl dávku jejího shovívavého soucítění… Zaražená Eva dělá útěšné gesto: bere paní za ruku a&#160;kolem ramen, pohladí ji po zádech&#160;– tohle by sama občas potřebovala&#160;– a&#160;očima se ptá vedoucí knihovny, která právě pohledem naznačuje, že to nic, o&#160;nic nejde, to je normální, ať si Eva nedělá starosti.</p>
			<p class="MLP_text ParaOverride-1">Eva tedy opatrně pouští plačící ctitelku a&#160;ponechává ji jejím slzám, kterým najednou rozumí. Jsou to slzy zklamané Popelky, která se tolik snažila…</p>
			<p class="MLP_text ParaOverride-1">Pavla mírně couvla a&#160;sleduje vše se shovívavým nezájmem mladé generace, která má všechno před sebou a&#160;něco jako životní zklamání ji přece nemůže potkat…</p>
		</div>
</body>
</html>