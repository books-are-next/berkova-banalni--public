<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>banalni_pribeh-28</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="banalni_pribeh-28" xml:lang="cs-CZ">
		<div class="_idGenObjectStyleOverride-1">
			<p id="_idParaDest-27" class="MLP_uroven2_kapitola ParaOverride-1">27</p>
			<p class="MLP_text_bez1radku ParaOverride-1">Hledání. Mučivá činnost, kdy nejsme svými pány, protože naše kroky, činy a&#160;směr našich myšlenek určuje nepřítomnost něčeho&#160;– někoho, koho jsme měli nablízku, a&#160;teď tu není; ten, koho potřebujeme vidět, slyšet a&#160;vnímat, kdo nám chybí, po kom je tu prázdno…</p>
			<p class="MLP_text ParaOverride-1">Eva si mockrát přála, aby už měla tuhle děsnou situaci za sebou: aby už přestaly ty šílené maratony a&#160;chudoba a&#160;stres; chtěla si taky užít trochu maloměšťáckého štěstí: jít do kina&#160;– svézt se taxíkem. Koupit si něco na sebe. Nepočítat dvacetníky v&#160;obchodech s&#160;potravinami. Nebo jet na dovolenou někam k&#160;moři… To všechno si občas přála, když se tísnila ve frontách před zavřenými úředními dveřmi, ale bylo to jen pomyšlení, takový úlet&#160;– nic vážného, vždyť tahounem mízy jí byl Boris a&#160;jeho „papíry“…</p>
			<p class="MLP_text ParaOverride-1">Eva chodí po přelidněných ulicích jako mátoha; rozhlíží se kolem, jako by ho mohla potkat. Tu se jí zdá, že ho vidí mihnout se mezi lidmi&#160;– ale ne, to byl někdo jiný v&#160;podobně nemožném saku…</p>
			<p class="MLP_text ParaOverride-1">Eva chodí kolem domů s&#160;Ukrajinci na lešení, vyptává se dělníků kopajících jámy&#160;– všichni vrtí hlavou; pak sedí bezduše doma před vypůjčeným notebookem a&#160;snaží se překládat harlekýnku. Nejde to. Polyká slzy, skrze slzy se dívá na nemožné malůvky na zdech a&#160;slzy jí kapou do klávesnice. Jde zase ven&#160;– spolknout další hořkou piluli: jde se ptát k&#160;Matce Mafii.</p>
			<p class="MLP_text ParaOverride-1">Když stojí přede dveřmi, strašně se jí nechce zazvonit. Nakonec se odhodlá, zazvoní a&#160;slyší za dveřmi štrachání a&#160;řev:</p>
			<p class="MLP_text ParaOverride-1">„Hej! Haló! Někdo zvonil Tak kde ste kdo, sakra, slyšíte??&#160;– parchanti&#160;– Kdo je?“</p>
			<p class="MLP_text ParaOverride-1">„Tady Štanglová&#160;– od Borise&#160;– jestli si pamatujete…“</p>
			<p class="MLP_text ParaOverride-1">Matka Mafie po chvíli štrachání a&#160;volání otevře&#160;– přesněji: po­otevře na řetěz.</p>
			<p class="MLP_text ParaOverride-1">„Jsem se chtěla zeptat&#160;– pardon, že obtěžuju&#160;– Boris tu náhodou není?“</p>
			<p class="MLP_text ParaOverride-1">Matka za dveřmi se uklidní, napřímí a&#160;sundá řetěz. Tohle vypadá jako šance.</p>
			<p class="MLP_text ParaOverride-1">„No a&#160;co mu chcete?“</p>
			<p class="MLP_text ParaOverride-1">„Jen s&#160;ním mluvit – jsme se nějak špatně domluvili…,“ snaží se Eva zamlžit skutečnost, kterou už Matka cítí a&#160;hodlá jí využít.</p>
			<p class="MLP_text ParaOverride-1">„Nó jo, byl tu&#160;– a&#160;eště příde&#160;– dluží mi nějaký prachy&#160;– byste to mohla zatáhnout, když už jste tady…!“</p>
			<p class="MLP_text ParaOverride-1">Eva už ví svoje, tak tu možnost zdvořile odmítá, že s&#160;sebou bohužel nic nemá.</p>
			<p class="MLP_text ParaOverride-1">„Tak jen kolik máte&#160;– a&#160;zbytek můžete doplatit pak,“ míní Matka Mafie a&#160;sápe se Evě po peněžence. Eva ale peněženku nevydá, naopak se hrne dovnitř:</p>
			<p class="MLP_text ParaOverride-1">„Počkám&#160;– vyřídíme to až s&#160;Borisem&#160;– můžu se zeptat kamarádů?“</p>
			<p class="MLP_text ParaOverride-1">A&#160;už spěchá dozadu do předsíně a&#160;dál, k&#160;nevábné ubikaci, kde se válí pár Ukrajinců. Matka ji neochotně pouští a&#160;drží se za ní.</p>
			<p class="MLP_text ParaOverride-1">„Dluží mi tři tisíce. Byt, strava a&#160;tak.“</p>
			<p class="MLP_text ParaOverride-1">Eva pohledem hledá stopy po Borisově přítomnosti a&#160;Matčiny pokusy o&#160;vydírání, kterých by se před pár týdny lekla, už nebere vážně. Oslovuje dělníky:</p>
			<p class="MLP_text ParaOverride-1">„Promiňte&#160;– Borise jste neviděli?“</p>
			<p class="MLP_text ParaOverride-1">Nereaguje na dvojsmyslné poznámky a&#160;posměšky:</p>
			<p class="MLP_text ParaOverride-1">„I&#160;mě něchočeš?“ „Ubežál? Áá&#160;– plócho&#160;– špatně krmila, jésli ubežál…!!“ a&#160;podobně.</p>
			<p class="MLP_text ParaOverride-1">Matka vidí Evinu otrlost, tak to hodlá ukončit.</p>
			<p class="MLP_text ParaOverride-1">„Já vám zavolám, až se tu vobjeví…“ a&#160;vyprovodí Evu ze dveří.</p>
			<p class="MLP_text ParaOverride-1">Eva odchází, Matka za ní zavírá dveře, ale hned za ní vykoukne jeden z&#160;dělníků: ten, který pracoval s&#160;Borisem na lešení. Takto z&#160;očí do očí, bez obecenstva, už je o&#160;poznání krotší, slušnější a&#160;zdvořilejší.</p>
			<p class="MLP_text ParaOverride-1">„Madam!“</p>
			<p class="MLP_text ParaOverride-1">Eva se otočí.</p>
			<p class="MLP_text ParaOverride-1">„Borji tu něbolo!“</p>
			<p class="MLP_text ParaOverride-1">Eva bezradně vydechne: Matka zase lhala. Nebyl tu. Što dělať, řekl by Boris.</p>
			<p class="MLP_text ParaOverride-1">„Jésli dáte na cigara…“</p>
			<p class="MLP_text ParaOverride-1">Eva rezignovaně vyndá padesátku, v&#160;tomhle prostoru by o&#160;ni stejně přišla&#160;– poděkuje a&#160;je zas o&#160;jedno zklamání bohatší…</p>
		</div>
</body>
</html>