<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>banalni_pribeh-7</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="banalni_pribeh-7" xml:lang="cs-CZ">
		<div class="_idGenObjectStyleOverride-1">
			<p id="_idParaDest-6" class="MLP_uroven2_kapitola ParaOverride-1">6</p>
			<p class="MLP_text_bez1radku ParaOverride-1">Rodinná fotografie: Eva, manžel a&#160;dcera; šťastná rodina. Manžel je bohémsky vlasatý a&#160;objímá obě své ženy kolem ramen; Eva bere fotografii do rukou, jako by ji chtěla odprosit&#160;– jsou rozesmátí a&#160;opálení&#160;– tenkrát na horách: pamatuje se&#160;– žádná velká radost. Už spolu dlouho nespali, Eva navíc podrážděná, jak po Jaromírovi jede ta mladá instruktorka. Sošná a&#160;blbá. Blbá až k&#160;smíchu, nebýt toho, že se to Jaromírovi líbilo. Ta jeho ozářená přitroublost. Jeliman, utáhnutelný na vařené nudli. Takového troubu jsem si přece nebrala? Zaskočená Popelka zjišťuje, že princ se spokojí s&#160;kýmkoli, kdo mu lichotí. Co s&#160;tím? Myška něco vycítila, v&#160;noci plakala a&#160;chtěla domů… Eva se dívá na fotografii tří rozesmátých opálených lidí. U&#160;nezasvěceného by ta fotka mohla budit dojem štěstí… Fotografie jí v&#160;ruce vzplála a&#160;hoří&#160;– shořela na popel.</p>
			<p class="MLP_text ParaOverride-1">Eva se s&#160;trhnutím probouzí: leží napříč přes postel, oblečená, bolí ji hlava. Jde si do kuchyně pro prášek: v&#160;pokoji míjí onu fotografii, která by mohla budit závist&#160;– a&#160;kterou ve snu viděla hořet; co s&#160;tím? Je půlnoc: měla by spát. Jenže jí vládne první signální soustava, veliká lítost, staré žaly a&#160;emoční turbulence, co s&#160;tím vším?</p>
			<p class="MLP_text ParaOverride-1">Eva s&#160;práškem a&#160;se sklenicí vody odevzdaně usedá před televizi, kde je nějaká beseda o&#160;manželství:</p>
			<p class="MLP_text ParaOverride-1">Na židli sedí odborník, který všechno ví. Proti odborníkovi jsou on a&#160;ona: on je brunátný, tlustý, rozvalený na židli s&#160;koleny od sebe, beztvarý a&#160;spokojený. Ona vedle něj je drobná, suchá, bledá, kostlivá, s&#160;nohou přes nohu a&#160;rukama pevně založenýma, rty semknuté: sedí v&#160;předklonu na krajíčku židle, svinutá do sebe; v&#160;obraně.</p>
			<p class="MLP_text ParaOverride-1">Televizní odborník, v&#160;civilu psycholog a&#160;manželský poradce, žoviálně konstatuje, jak dobře umí muž předstírat, že ženu vnímá&#160;– ovšem potom pozor na kontrolní otázky! Hahaha!</p>
			<p class="MLP_text ParaOverride-1">V&#160;hledišti oddaný smích: všichni jsme zajedno, jaká je to legrace, když muž předstírá, že ženu vnímá.</p>
			<p class="MLP_text ParaOverride-1">Rozteklý partner se roztekle usmál: „My chlapi berem to ženský mluvení jako takovej šum, žejo.“ Hahaha.</p>
			<p class="MLP_text ParaOverride-1">Svinutá partnerka, která by na židli možná seděla jinak, mít jiného muže, konstatuje:</p>
			<p class="MLP_text ParaOverride-1">„…&#160;tady pan doktor mi vysvětlil, že manžela nepředělám, že ho musim brát, jaký je…“</p>
			<p class="MLP_text ParaOverride-1">Rozteklý partner: „Já se nepředělám!“ Hahaha!</p>
			<p class="MLP_text ParaOverride-1">Jasně že ne&#160;– eště to tak: předělat se přece musí ona. On má právo trvat na svých omylech, chybách a&#160;nedostatcích. Ona má povinnost to akceptovat a&#160;předělat se.</p>
			<p class="MLP_text ParaOverride-1">Eva nevěří svým uším: „Idioti…!“</p>
			<p class="MLP_text ParaOverride-1">V&#160;tu chvíli televizní odborník sedí vedle Evy v&#160;pokoji a&#160;velmi vědecky vraští čelo:</p>
			<p class="MLP_text ParaOverride-1">„Mmm&#160;– to se nedá tak říct…“</p>
			<p class="MLP_text ParaOverride-1">„Jo? Tak mi řekni, co mám dělat!“</p>
			<p class="MLP_text ParaOverride-1">„Hm&#160;– zajímavá otázka, co si slibuješ od odpovědi?“ Odborník se mračí ještě soustředěněji, aby to vypadalo, že má na Evině situaci nějaký zájem.</p>
			<p class="MLP_text ParaOverride-1">„Potřebovala jsem poradit&#160;– vykašlal ses na mě&#160;– jdi do háje!“</p>
			<p class="MLP_text ParaOverride-1">Odborník z&#160;křesla poslušně zmizí, ale v&#160;televizi nevzrušeně pokračuje: „Ano&#160;– říká se tomu krize prázdného hnízda: dospělé děti opouštějí společný prostor bydlení&#160;– a&#160;žena najednou neví, co se životem&#160;– vemte si na ně obušky&#160;– dobrá je oprátka…“</p>
			<p class="MLP_text ParaOverride-1">Eva sebou trhne: asi zas usnula. Odborník na obrazovce zasvěceně pokračuje:</p>
			<p class="MLP_text ParaOverride-1">„Zájmové kroužky, zvířátka, zahrádka&#160;– společná turistika&#160;– to všechno může ženu příjemně zaměstnat…“ Najednou se z&#160;obrazovky otočí rovnou k&#160;Evě: „Kup si psa!“</p>
			<p class="MLP_text ParaOverride-1">Eva zmámeně zamžiká a&#160;vypne televizi. Jako v&#160;polosnu se zvedá, že půjde spát, ale zděšeně sebou trhne ještě jednou: ve vedlejším pokoji se něco děje: pohyb&#160;– tlumené světlo. Eva se polekaně zadívá na pootevřené okno k&#160;lešení&#160;– a&#160;zchromlá strachem, že sem opravdu někdo vlezl, vezme do ruky svícen jako zbraň a&#160;opatrně pootevře dveře.</p>
			<p class="MLP_text ParaOverride-1">Vidí manžela, jak hrabe v&#160;zásuvkách a&#160;něco hledá za svitu baterky. Neví o&#160;ní. Chová se jako zloděj. To je polehčující okolnost, kdyby ho teď praštila tím svícnem. Ale to ona neudělá. Není ten typ, že by jednala rychle. Nemá tu odvahu a&#160;míjí tuto možnost, která by ji zavedla úplně jinam… A&#160;vlastně se přece nic nestalo! Oficiálně přece nic neví&#160;– všechno je to jen hra její přechodem zjitřené fantazie: že přijela o&#160;den dřív, manžel není doma a&#160;najednou se v&#160;noci hrabe v&#160;sekretáři s&#160;baterkou&#160;– oba jsou dospělí&#160;– a&#160;tohle je přece mezi dospělými normální…</p>
			<p class="MLP_text ParaOverride-1">Rozsvítila. Manžel sebou trhl, jako by ani nebyl doma, a&#160;civí na ni s&#160;pusou otevřenou. Měla ho přece jen praštit…</p>
			<p class="MLP_text ParaOverride-1">„Co tu děláš?“</p>
			<p class="MLP_text ParaOverride-1">„Já? Snad co ty tu děláš?&#160;– S&#160;baterkou…“</p>
			<p class="MLP_text ParaOverride-1">„Nechtěl jsem tě budit…“</p>
			<p class="MLP_text ParaOverride-1">„Jo? Takže víš, že jsem tu a&#160;co tu dělám…“</p>
			<p class="MLP_text ParaOverride-1">„Nech toho, prosim tě nech toho!“</p>
			<p class="MLP_text ParaOverride-1">Skvělá replika! Všechny její pokusy nějak se domluvit, všechny její otázky a&#160;snaha o&#160;otevřenost, přímost a&#160;kontakt bez lží&#160;– všechno to vždycky hladce sklouzlo po té neprůstřelné skořápce prosimtěnechtoho. Nic se nezmění, protože tenhle šneček svůj domeček neopustí&#160;– proč by taky? Je v&#160;něm odjakživa. A&#160;Eva může zkřehlými prstíky drápat na jeho studené dveře&#160;– může prosit&#160;– spílat mu&#160;– odejít&#160;– nebo si hodit mašli&#160;– cokoli; je to fuk: zůstane před vraty spolu s&#160;dalšími viníky: jeho starším bratrem, zlým tatínkem, studenou matkou, přísnými učitelkami&#160;– a&#160;vrátnými a&#160;domovnicemi a&#160;úředníky a&#160;zbytkem světa, který malému Jaromírkovi potvrdil, že nejlíp je z&#160;domečku nevylejzat&#160;– a&#160;všechno přežije… Měla ho praštit.</p>
			<p class="MLP_text ParaOverride-1">Eva si ho soustředěně prohlíží.</p>
			<p class="MLP_text ParaOverride-1">Je vyfiknutý jako ze žurnálu: krátký sestřih, svetr kolem krku, sluneční brýle na hlavě&#160;– ta nejdražší značková ledabylost. Přes ruku společenský oblek, v&#160;ruce motýlka: strká si ho do kapsy.</p>
			<p class="MLP_text ParaOverride-1">„My někam jdeme?“</p>
			<p class="MLP_text ParaOverride-1">„Co? Nojo, vlastně&#160;– jsme měli jít do toho dííívadla, žejo?“ Uchechtnutí. Jeden z&#160;jeho defenzivních zvyků: komolit, prodlužovat, zkracovat, prostě mrzačit slova, která hrozí ho usvědčit: dííívadlo.</p>
			<p class="MLP_text ParaOverride-1">„É&#160;– sorry&#160;– mám toho teď moc…“ Má rozmazaná gesta, rozmazaný úsměv&#160;– je neurčitost sama. Eva zkameněla. Tohleto je zase její reakce na neurčitost, přibližnost, mlžení a&#160;úhybné manévry. Že zkamení. Nenávidí tyhle situace, kdy z&#160;ní je bohyně trestající a&#160;z&#160;něho červ, ale nelze jinak:</p>
			<p class="MLP_text ParaOverride-1">„Čeho máš moc?“ Řekl si o&#160;to. Měla ho praštit. On se přiblble usmívá a&#160;civí. „Promiň, nerozuměla jsem: Čeho máš moc?“</p>
			<p class="MLP_text ParaOverride-1">„Tak, znáš to&#160;–“</p>
			<p class="MLP_text ParaOverride-1">„Neznám.“</p>
			<p class="MLP_text ParaOverride-1">Zase neurčité gesto. Povytažená ramena, dlaně výmluvně před sebou: podívejte se na mě. É?! Nemám! Italský prodavač zmrzliny nemá drobné.</p>
			<p class="MLP_text ParaOverride-1">„Prostě sem to nestih, to dívadlo. Toť vše.“</p>
			<p class="MLP_text ParaOverride-1">Toť vše: povytažené obočí a&#160;nádech ironie má naznačit, že víc pro ubohou tazatelku nemůže udělat.</p>
			<p class="MLP_text ParaOverride-1">Eva si ho mlčky prohlíží.</p>
			<p class="MLP_text ParaOverride-1">„Co je? No musel jsem se trošku slušně vohodit.“</p>
			<p class="MLP_text ParaOverride-1">„Musel?“</p>
			<p class="MLP_text ParaOverride-1">„Jo, musel! Abych se zas konečně cejtil jako člověk!“</p>
			<p class="MLP_text ParaOverride-1">„Zas? Konečně?“</p>
			<p class="MLP_text ParaOverride-1">„Jo, šerloku! Jako člověk! Ne jako vonuce! Nýmand! Niente!“</p>
			<p class="MLP_text ParaOverride-1">„Niente?&#160;– to proto máš na hlavě ty černý brejle&#160;– jako že seš Ital? A&#160;kdes byl celej tejden? Myška tě nemohla sehnat, doma jsi nebyl, mobil vypnutej, pošta nevybraná, lednička plná…“</p>
			<p class="MLP_text ParaOverride-1">Špatná hra, sakra, tohle je špatná hra! Já se mám ptát&#160;– a&#160;on má odpovídat&#160;– jako dva dospělí lidé… Jenže já vyslýchám a&#160;on kličkuje&#160;– to je špatně, špatně, špatně!</p>
			<p class="MLP_text ParaOverride-1">Dává najevo, jak je k&#160;smrti znuděn; aby ji naštval. Aby ji sesadil z&#160;piedestalu, kam si ji kdysi nainstaloval místo maminky, tatínka, staršího bratra a&#160;soudružek učitelek&#160;– ach bože, tudy cesta nevede…!</p>
			<p class="MLP_text ParaOverride-1">„Tak proč sis naporoučel tolik jídla, když jsem to pak musela vyhodit? Pročs neřek, že tu nebudeš, pročs říkal, že jdeme do divadla…?“</p>
			<p class="MLP_text ParaOverride-1">„Hele, skúzi…“</p>
			<p class="MLP_text ParaOverride-1">Teď by Eva dala nevím co, kdyby tuhle situaci někdo zrušil&#160;– kdyby prostě nebyla&#160;– a&#160;všechno začalo znovu a&#160;jinak&#160;– jinudy&#160;– o&#160;jiném&#160;– bez paměti…</p>
			<p class="MLP_text ParaOverride-1">„Skúzi?“</p>
			<p class="MLP_text ParaOverride-1">„Ále&#160;– Taliáni tady okukujou nějaký baráky…“</p>
			<p class="MLP_text ParaOverride-1">A&#160;jde do tuhého. Eva vydechne a&#160;sedne si: stála ve dveřích, opírala se o&#160;futro&#160;– a&#160;měla řadu možností: nemusela se už dál ptát. Mohla odejít. Mohla by mlčet&#160;– rozplakat se&#160;– pokrčit rameny, zívnout&#160;– a&#160;jít spát. Jenže Eva dotahuje věci do konce:</p>
			<p class="MLP_text ParaOverride-1">„Taliáni? A&#160;kolik jich je, těch Taliánů?“</p>
			<p class="MLP_text ParaOverride-1">„Hele, nech toho, mě už to nebaví…“ Tohle zas byla Jaromírova poslední šance: dělat, že nic. Odpískat to, uklidnit ji, něco jí nalhat, když na to čeká… Jenže co z&#160;toho? A&#160;čemu to posloužilo těch posledních deset let?</p>
			<p class="MLP_text ParaOverride-1">A&#160;Eva chce vypít svůj pohár hořkosti až do dna: „Kolik jich bylo, těch Taliánů? Lučía a&#160;kdo?“</p>
			<p class="MLP_text ParaOverride-1">„Lučía&#160;– a&#160;nikdo…“</p>
			<p class="MLP_text ParaOverride-1">Svítá. Bylo by krásné být v&#160;krásném bytě šťastná s&#160;milujícím mužem&#160;– jenže Eva je ve tváři šedivá, má oči rudé vyčerpáním, zatímco manžel září, šťasten, že si má s&#160;kým popovídat o&#160;své nové lásce:</p>
			<p class="MLP_text ParaOverride-1">„…&#160;nojo, to byla ona&#160;– to je celá ona, položit telefon&#160;– vona je jak malý dítě&#160;– hele, já vim, že vona je starší, ale vona je fakt bezvadná…“</p>
			<p class="MLP_text ParaOverride-1">„Je jí šedesát!“</p>
			<p class="MLP_text ParaOverride-1">„Padesát devět!“</p>
			<p class="MLP_text ParaOverride-1">„Zrovna když jsme se dohodli, že začnem znova, že budem chodit na večeře a&#160;do divadla…“</p>
			<p class="MLP_text ParaOverride-1">„Hele a&#160;víš, že se ve svým věku začala učit na kolečkovejch bruslích?“</p>
			<p class="MLP_text ParaOverride-1">„A&#160;to už si nepamatuješ, jak jsme si z&#160;ní dělali srandu? Z&#160;maškary? Jaks mě před ní varoval: že je to hysterka? A&#160;že je na prachy?“</p>
			<p class="MLP_text ParaOverride-1">„Ona je vlastně&#160;– taková&#160;– křehká… slabá! Ona není tak silná jako ty: ona se tě bojí…!“</p>
			<p class="MLP_text ParaOverride-1">„Jasně: slaboučká chudinka ubohá&#160;– a&#160;ty seš její rytíř…“</p>
			<p class="MLP_text ParaOverride-1">„Koukej, tohle manželství stejně pořádně nefungovalo, samas to říkala…!“</p>
			<p class="MLP_text ParaOverride-1">„Ale já to chtěla změnit! K&#160;čemu myslíš, že bylo to vytloukání manželskejch poraden?“</p>
			<p class="MLP_text ParaOverride-1">„Hele, o&#160;nic nejde&#160;– ona sem nepude a&#160;já tam taky nemůžu: tam ti architekti mezi sebe nikoho nepustěj&#160;– můžem se klidně kamarádit, jestli chceš&#160;– akorát mám jinou partnerku, toť vše.“</p>
			<p class="MLP_text ParaOverride-1">„A&#160;kde jsou ty řeči: patříme k&#160;sobě, eště k&#160;sobě najdeme cestu, přece nerozbijem, co jsme spolu stavěli…?“</p>
			<p class="MLP_text ParaOverride-1">„Skúzi, karissima! Láska! Blesk z&#160;čistýho nebe! Takovej je život!“</p>
			<p class="MLP_text ParaOverride-1">„Seš větší hajzl, než jsem tušila…“</p>
			<p class="MLP_text ParaOverride-1">A&#160;manžel&#160;– ten, co jí slíbil, že jí bude oporou v&#160;dobrém i&#160;zlém; její budoucí bývalý manžel, který by se jinak naježil, urazil, rozkvičel&#160;– ten skvělý elegán, co je pyšný, že vypadá úplně jako Ital, a&#160;před společnými známými se vytahuje, že má starší milenku, ten se teď spokojeně usmál a&#160;řekl: „Ale už nejseš taková frajerka, co? Tak inteligentní, tak chytrá, tak nad věcí…?“</p>
		</div>
</body>
</html>